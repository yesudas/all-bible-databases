<html><head>
<meta http-equiv="Content-Type" content="text/html;charset=utf-8" />
<title>Eccl 5 &ndash; ဒေ​သ​နာ​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 5);">
<div id="navbar"><a href="../index.html">Myanmar Standard Bible</a> &ndash; <b>ဒေ​သ​နာ​ကျမ်း</b> &ndash; <a href="Eccl_1.html">1</a> ... <a href="Eccl_3.html">3</a> <a href="Eccl_4.html">4</a> <b>5</b> <a href="Eccl_6.html">6</a> <a href="Eccl_7.html">7</a> ... <a href="Eccl_12.html">12</a> </div><hr>
<h1>Eccl 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ဘု​ရား​သ​ခင်​ရှေ့​တွင် သ​တိ​နှင့်​နေ​ခြင်း</h2><span class="vn">1</span> <span class="br-p"><br><br></span>ဘု​ရား​သ​ခင်​၏​အိမ်​တော်​သို့​သွား​သော​အ​ခါ သင်​၏​ခြေ​လှမ်း​ကို​စောင့်​ထိန်း​လော့​။ နား​ထောင်​ရန်​ချဉ်း​ကပ်​ခြင်း​သည် မိုက်​မဲ​သော​သူ​တို့​နှင့်​ဆိုင်​သော​ယဇ်​ကို​ပူ​ဇော်​ခြင်း​ထက်​ပို​၍​ကောင်း​၏​။ အ​ကြောင်း​မူ​ကား သူ​တို့​သည် မိ​မိ​တို့​မ​ကောင်း​မှု​ပြု​နေ​သည်​ကို မ​သိ​ကြ​ချေ​။</div>
<div class="v" id="v2"><span class="vn">2</span> ဘု​ရား​သ​ခင်​၏​ရှေ့​တော်​၌​နှုတ်​မြွက်​ရန် သင်​၏​နှုတ်​ကို​မ​လော​စေ​နှင့်​။ သင်​၏​စိတ်​ကို​လည်း မ​မြန်​စေ​နှင့်​။ အ​ကြောင်း​မူ​ကား ဘု​ရား​သ​ခင်​သည် ကောင်း​ကင်​ဘုံ​၌​ရှိ​တော်​မူ​ပြီး သင်​သည် မြေ​ကြီး​ပေါ်​၌​ရှိ​၏​။ ထို့​ကြောင့် သင်​၏​စ​ကား​ကို နည်း​စေ​လော့​။</div>
<div class="v" id="v3"><span class="vn">3</span> အ​လုပ်​များ​ပြား​ခြင်း​အား​ဖြင့် အိပ်​မက်​မက်​တတ်​သ​ကဲ့​သို့ စ​ကား​များ​ပြား​ခြင်း​အား​ဖြင့် မိုက်​မဲ​သော​သူ​၏​အ​သံ​ပါ​တတ်​၏​။</div>
<div class="v" id="v4"><span class="vn">4</span> ဘု​ရား​သ​ခင်​အား က​တိ​သစ္စာ​ပြု​သော​အ​ခါ ၎င်း​ကို​ပြည့်​စုံ​စေ​ရန် မ​နှောင့်​နှေး​စေ​နှင့်​။ အ​ကြောင်း​မူ​ကား ကိုယ်​တော်​သည် မိုက်​မဲ​သော​သူ​တို့​ကို နှစ်​သက်​တော်​မ​မူ​။ သို့​ဖြစ်​၍ က​တိ​သစ္စာ​ပြု​သည့်​အ​တိုင်း ပြည့်​စုံ​စေ​လော့​။</div>
<div class="v" id="v5"><span class="vn">5</span> က​တိ​သစ္စာ​ပြု​ပြီး မ​ပြည့်​စုံ​စေ​ဘဲ​နေ​ခြင်း​ထက် က​တိ​သစ္စာ​မ​ပြု​ဘဲ​နေ​ခြင်း​က ပို​၍​ကောင်း​၏​။</div>
<div class="v" id="v6"><span class="vn">6</span> သင်​၏​နှုတ်​ကြောင့် သင့်​အ​ပေါ်​၌ အ​ပြစ်​မ​ရောက်​စေ​နှင့်​။ စေ​တ​မန်​ရှေ့​၌ “​ထို​က​တိ​သစ္စာ​ကို မ​တော်​တ​ဆ​ပြု​မိ​ပါ​သည်​”​ဟု ပြော​ရ​သော​အ​ကြောင်း​မ​ရှိ​စေ​နှင့်​။ အ​ဘယ့်​ကြောင့် သင်​၏​စ​ကား​အား​ဖြင့် ဘု​ရား​သ​ခင်​ကို အ​မျက်​ထွက်​စေ​၍ သင်​၏​လက်​ဖြင့်​ပြု​သော​အ​မှု​ကို ဖျက်​ဆီး​စေ​မည်​နည်း​။</div>
<div class="v" id="v7"><span class="vn">7</span> အိပ်​မက်​များ​ပြား​ခြင်း​အား​ဖြင့် အ​ချည်း​နှီး​သော​အ​ရာ​နှင့် စ​ကား​တို့​သည်​လည်း များ​ပြား​လာ​တတ်​၏​။ သို့​ဖြစ်​၍ ဘု​ရား​သ​ခင်​ကို ကြောက်​ရွံ့​လော့​။</div>
<div class="v" id="v8"><h2>ဓ​န​ဥစ္စာ​သည် အ​ချည်း​နှီး​ဖြစ်​ခြင်း</h2><span class="vn">8</span> <span class="br-p"><br><br></span>နယ်​မြေ​ဒေ​သ​တစ်​ခု​ခု​တွင် ဆင်း​ရဲ​သား​တို့​ကို​ဖိ​နှိပ်​ချုပ်​ချယ်​ခြင်း​ကို​လည်း​ကောင်း​၊ တ​ရား​မျှ​တ​ခြင်း​နှင့် ဖြောင့်​မတ်​ခြင်း​တို့​မှ​သွေ​ဖည်​ခြင်း​ကို​လည်း​ကောင်း သင်​မြင်​ရ​လျှင်​လည်း ထို​အ​မှု​ကို​အံ့​ဩ​ခြင်း​မ​ရှိ​နှင့်​။ အ​ကြောင်း​မူ​ကား ရာ​ထူး​မြင့်​သော​သူ​တစ်​ဦး​ကို သူ့​ထက်​ရာ​ထူး​မြင့်​သော​သူ​က စောင့်​ကြည့်​နေ​၏​။ ထို​သူ​တို့​ထက် ရာ​ထူး​မြင့်​သော​သူ​များ​လည်း ရှိ​ကြ​၏​။</div>
<div class="v" id="v9"><span class="vn">9</span> မြေ​ကြီး​မှ​ရ​သော​အ​ကျိုး​သည် အား​လုံး​အ​တွက်​ဖြစ်​၏​။ ရှင်​ဘု​ရင်​သည်​လည်း လယ်​ယာ​၏​ကျေး​ဇူး​ကို​ခံ​ရ​၏​။</div>
<div class="v" id="v10"><span class="vn">10</span> ငွေ​ကို​တပ်​မက်​သော​သူ​သည် ငွေ​အား​ဖြင့် အ​လို​မ​ပြည့်​စုံ​နိုင်​။ စည်း​စိမ်​ဘဏ္ဍာ​ကို​တပ်​မက်​သော​သူ​သည်​လည်း မိ​မိ​ရ​ရှိ​သော​အ​ရာ​အား​ဖြင့် အ​လို​မ​ပြည့်​စုံ​နိုင်​။ ဤ​အ​ရာ​သည်​လည်း အ​ချည်း​နှီး​ဖြစ်​၏​။</div>
<div class="v" id="v11"><span class="vn">11</span> ဥစ္စာ​တိုး​ပွား​သော​အ​ခါ ၎င်း​ကို​စား​သုံး​သူ​လည်း များ​ပြား​လာ​တတ်​၏​။ ၎င်း​ကို​ပိုင်​ဆိုင်​သော​သူ​သည်​လည်း မိ​မိ​၏​မျက်​စိ​ဖြင့် ကြည့်​နေ​ခြင်း​မှ​တစ်​ပါး အ​ခြား​မည်​သည့်​အ​ကျိုး​ကျေး​ဇူး​ကို​ရ​ရှိ​သ​နည်း​။</div>
<div class="v" id="v12"><span class="vn">12</span> အ​လုပ်​လုပ်​သော​သူ​သည် အ​နည်း​ငယ်​စား​သည်​ဖြစ်​စေ​၊ များ​စွာ​စား​သည်​ဖြစ်​စေ နှစ်​ခြိုက်​စွာ​အိပ်​စက်​တတ်​၏​။<sup class="fnm"><a name="fnm1" href="#fn1">1</a></sup> ချမ်း​သာ​သော​သူ​၏​ဝ​ပြော​ခြင်း​မူ​ကား ထို​ချမ်း​သာ​သော​သူ​ကို​အိပ်​ပျော်​ခွင့်​မ​ပေး​တတ်​။</div>
<div class="v" id="v13"><span class="vn">13</span> နေ​အောက်​တွင် ငါ​တွေ့​မြင်​ရ​သည့် ဆိုး​ရွား​၍​ငြီး​ငွေ့​ဖွယ်​ကောင်း​သော​အ​မှု​တစ်​ခု​ရှိ​၏​။ ထို​အ​မှု​မှာ ဓ​န​ဥစ္စာ​သည် ၎င်း​ကို​ထိန်း​သိမ်း​ထား​သော​ပိုင်​ရှင်​အား ဒုက္ခ​ပေး​ခြင်း​ပင်​ဖြစ်​၏​။</div>
<div class="v" id="v14"><span class="vn">14</span> ထို​ဓ​န​ဥစ္စာ​သည် အ​ဖြစ်​ဆိုး​တစ်​ခု​ကြောင့်​ဆုံး​ရှုံး​သွား​၍ ထို​သူ​သည် သား​ကို​ရ​သော်​လည်း ထို​သား​၏​လက်​တွင် မည်​သည့်​အ​ရာ​မျှ​မ​ရှိ​ချေ​။</div>
<div class="v" id="v15"><span class="vn">15</span> သူ​သည် အ​မိ​ဝမ်း​ထဲ​မှ အ​ဝတ်​မ​ပါ​အ​ချည်း​စည်း​ထွက်​လာ​သည်​နည်း​တူ ပြန်​သည့်​အ​ခါ​၌​လည်း မိ​မိ​လာ​သည့်​အ​တိုင်း ပြန်​သွား​ရ​မည်​။ မိ​မိ​၏​လက်​တွင် မိ​မိ​ကြိုး​ပမ်း​အား​ထုတ်​မှု​ထဲ​မှ ဘာ​မျှ​မ​ယူ​ဆောင်​ဘဲ​သွား​ရ​မည်​။<sup class="fnm"><a name="fnm2" href="#fn2">2</a></sup></div>
<div class="v" id="v16"><span class="vn">16</span> ဤ​အ​ရာ​သည်​လည်း ဆိုး​ရွား​၍​ငြီး​ငွေ့​ဖွယ်​ကောင်း​သော​အ​မှု​ဖြစ်​၏​။ လူ​သည် မိ​မိ​လာ​သည့်​အ​တိုင်း အ​လျှင်း​မ​ခြား​နား​ဘဲ ပြန်​သွား​ရ​မည်​။ သူ​သည် လေ​အ​တွက်​ကြိုး​ပမ်း​အား​ထုတ်​သည်​ဖြစ်​၍ သူ​၌​မည်​သည့်​အ​ကျိုး​ရှိ​သ​နည်း​။</div>
<div class="v" id="v17"><span class="vn">17</span> သူ​သည် မိ​မိ​၏​နေ့​ရက်​အား​လုံး​တို့​၌ များ​စွာ​စိတ်​ပျက်​ခြင်း​၊ ဝေ​ဒ​နာ​ခံ​စား​ရ​ခြင်း​နှင့် အ​မျက်​ထွက်​ခြင်း​ဖြင့် အ​မှောင်​ထဲ​တွင်​စား​သောက်​ရ​မည်​။</div>
<div class="v" id="v18"><span class="vn">18</span> ကြည့်​ရှု​လော့​။ ဘု​ရား​သ​ခင်​ပေး​တော်​မူ​သည့် အ​နည်း​ငယ်​သော​အ​သက်​တာ​နေ့​ရက်​များ​၌ လူ​သည် စား​လျက်​၊ သောက်​လျက်​၊ နေ​အောက်​၌ ကြိုး​ပမ်း​အား​ထုတ်​သည့် မိ​မိ​၏​ကြိုး​ပမ်း​အား​ထုတ်​မှု​အား​လုံး​အ​ပေါ် ကျေ​နပ်​အား​ရ​လျက်​နေ​ခြင်း​သည် ကောင်း​မြတ်​၍​တင့်​တယ်​ကြောင်း ငါ​တွေ့​မြင်​၏​။<sup class="fnm"><a name="fnm3" href="#fn3">3</a></sup> အ​ကြောင်း​မူ​ကား ဤ​အ​ရာ​သည် လူ​၏​ဝေ​စု​ဖြစ်​၏​။</div>
<div class="v" id="v19"><span class="vn">19</span> ဘု​ရား​သ​ခင်​သည် ဓ​န​ဥစ္စာ​နှင့် စည်း​စိမ်​ချမ်း​သာ​ကို​ပေး​တော်​မူ​သော​သူ​တိုင်း​အား ထို​အ​ရာ​တို့​ကို​ခံ​စား​သုံး​ဆောင်​ရ​သော​အ​ခွင့်​ကို​လည်း​ကောင်း​၊ မိ​မိ​၏​ဝေ​စု​ကို​ယူ​၍ မိ​မိ​၏​ကြိုး​ပမ်း​အား​ထုတ်​မှု​၌ ဝမ်း​မြောက်​ရ​သော​အ​ခွင့်​ကို​လည်း​ကောင်း ပေး​တော်​မူ​၏​။<sup class="fnm"><a name="fnm4" href="#fn4">4</a></sup> ဤ​အ​ရာ​သည် ဘု​ရား​သ​ခင်​ပေး​တော်​မူ​သော​လက်​ဆောင်​ဖြစ်​၏​။</div>
<div class="v" id="v20"><span class="vn">20</span> အ​ကြောင်း​မူ​ကား ထို​သူ​သည် မိ​မိ​အ​သက်​တာ​၏​နေ့​ရက်​များ​ကို လွန်​ကဲ​စွာ​အောက်​မေ့​ခြင်း​မ​ရှိ​။ အ​ဘယ်​ကြောင့်​ဆို​သော် ဘု​ရား​သ​ခင်​သည် သူ​၏​စိတ်​နှ​လုံး​ကို ဝမ်း​မြောက်​ခြင်း​ဖြင့် ပြည့်​ဝ​စေ​တော်​မူ​၏​။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> သု ၃:၂၄။</div>
<div class="fn"><sup class="fnt"><a name="fn2" href="#fnm2">2</a></sup> ဆာ ၄၉:၁၇။ ၁တိ ၆:၇။</div>
<div class="fn"><sup class="fnt"><a name="fn3" href="#fnm3">3</a></sup> ဒေ ၂:၂၄၊ ၃:၁၃။</div>
<div class="fn"><sup class="fnt"><a name="fn4" href="#fnm4">4</a></sup> ဒေ ၆:၂။</div>
</div>
<!-- PARSED ABOVE; EDITING MAY BREAK PARSER -->
</body></html>