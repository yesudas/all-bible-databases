<html><head>
<meta http-equiv="Content-Type" content="text/html;charset=utf-8" />
<title>Eccl 6 &ndash; ဒေ​သ​နာ​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 6);">
<div id="navbar"><a href="../index.html">Myanmar Standard Bible</a> &ndash; <b>ဒေ​သ​နာ​ကျမ်း</b> &ndash; <a href="Eccl_1.html">1</a> ... <a href="Eccl_4.html">4</a> <a href="Eccl_5.html">5</a> <b>6</b> <a href="Eccl_7.html">7</a> <a href="Eccl_8.html">8</a> ... <a href="Eccl_12.html">12</a> </div><hr>
<h1>Eccl 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>နေ​အောက်​တွင်​ငါ​တွေ့​မြင်​သော အ​ဖြစ်​ဆိုး​တစ်​ခု​ရှိ​၍ ၎င်း​သည် လူ​ကို​ဝန်​ပိ​စေ​၏​။</div>
<div class="v" id="v2"><span class="vn">2</span> ဘု​ရား​သ​ခင်​သည် လူ​တစ်​ဦး​အား ဓ​န​ဥစ္စာ​၊ စည်း​စိမ်​ချမ်း​သာ​နှင့် ဂုဏ်​သ​ရေ​တို့​ကို​ပေး​တော်​မူ​သ​ဖြင့် သူ​သည် သူ​၏​စိတ်​ဝိ​ညာဉ်​၌​တောင့်​တ​သော​အ​ရာ​တစ်​စုံ​တစ်​ခု​မျှ ချို့​တဲ့​ခြင်း​မ​ရှိ​။<sup class="fnm"><a name="fnm1" href="#fn1">1</a></sup> သို့​သော် ဘု​ရား​သ​ခင်​သည် သူ့​အား ထို​အ​ရာ​ကို​ခံ​စား​သုံး​ဆောင်​ရ​သော​အ​ခွင့်​ပေး​တော်​မ​မူ​သော​ကြောင့် သူ​တစ်​ပါး​သည် ထို​အ​ရာ​ကို​ခံ​စား​သုံး​ဆောင်​ရ​၏​။ ဤ​အ​ရာ​သည် အ​ချည်း​နှီး​ဖြစ်​ပြီး ရော​ဂါ​ဆိုး​တစ်​ခု​ဖြစ်​၏​။</div>
<div class="v" id="v3"><span class="vn">3</span> လူ​သည် သား​တစ်​ရာ​မွေး​ဖွား​၍ နှစ်​ပေါင်း​များ​စွာ​အ​သက်​ရှင်​လျက် သူ့​အ​သက်​တာ​၏​နေ့​ရက်​သည် များ​ပြား​လျှင်​လည်း သူ​၏​စိတ်​ဝိ​ညာဉ်​သည် ကောင်း​ကျိုး​ချမ်း​သာ​ကြောင့် အ​လို​ပြည့်​စုံ​သည်​ဟူ​၍​မ​ရှိ​သ​ကဲ့​သို့ သူ့​ကို သင်္ချိုင်း​တွင်​သင်္ဂြိုဟ်​ခြင်း​လည်း​မ​ရှိ​လျှင် အ​သေ​မွေး​သော​က​လေး​သည် ထို​သူ​ထက်​ပို​၍​ကောင်း​သည်​ဟု ငါ​ဆို​၏​။</div>
<div class="v" id="v4"><span class="vn">4</span> အ​ကြောင်း​မူ​ကား ထို​က​လေး​သည် အ​ချည်း​နှီး​ထဲ​သို့​ရောက်​လာ​၍ အ​မှောင်​ထဲ​သို့​ထွက်​သွား​၏​။ သူ​၏​အ​မည်​သည်​လည်း အ​မှောင်​ထဲ​၌​ဖုံး​အုပ်​ခြင်း​ခံ​ရ​၏​။</div>
<div class="v" id="v5"><span class="vn">5</span> သူ​သည် နေ​ကို​လည်း​မ​မြင်​ရ​၊ မည်​သည့်​အ​ရာ​ကို​မျှ​လည်း​မ​သိ​ရ​။ သို့​သော် ထို​က​လေး​သည် အ​ထက်​ဖော်​ပြ​ပါ​လူ​ထက် ပို​၍​အေး​ချမ်း​မှု​ရှိ​၏​။</div>
<div class="v" id="v6"><span class="vn">6</span> အ​ကယ်​၍ ထို​လူ​သည် အ​နှစ်​တစ်​ထောင်​ကို​နှစ်​ဆ​တိုး​၍​အ​သက်​ရှင်​ရ​သော်​လည်း ကောင်း​ကျိုး​ချမ်း​သာ​ကို​မ​တွေ့​ရ​လျှင် မည်​သည့်​အ​ကျိုး​ရှိ​မည်​နည်း​။ အား​လုံး​သည် တစ်​ခု​တည်း​သော​အ​ရပ်​သို့​သွား​ကြ​သည်​မ​ဟုတ်​လော​။</div>
<div class="v" id="v7"><span class="vn">7</span> လူ​၏​ကြိုး​ပမ်း​အား​ထုတ်​မှု​အား​လုံး​သည် မိ​မိ​ပါး​စပ်​အ​တွက်​ဖြစ်​၏​။ သို့​သော် သူ​၏​အာ​သာ​သည် မည်​သည့်​အ​ခါ​မျှ​မ​ပြေ​နိုင်​။</div>
<div class="v" id="v8"><span class="vn">8</span> ပ​ညာ​ရှိ​သော​သူ​သည် မိုက်​မဲ​သော​သူ​ထက် မည်​သို့​အ​ကျိုး​ထူး​သ​နည်း​။ အ​သက်​ရှင်​သော​သူ​များ​ရှေ့​တွင် မည်​သို့​ကျင့်​ကြံ​ပြု​မူ​ရ​မည်​ကို​သိ​သော​ဆင်း​ရဲ​သား​သည်​လည်း မည်​သို့​အ​ကျိုး​ထူး​သ​နည်း​။</div>
<div class="v" id="v9"><span class="vn">9</span> မျက်​စိ​ဖြင့်​မြင်​ရ​ခြင်း​သည် စိတ်​ကူး​ယဉ်​နေ​ခြင်း​ထက် ပို​၍​ကောင်း​၏​။ ဤ​အ​ရာ​သည်​လည်း အ​ချည်း​နှီး​ဖြစ်​ပြီး လေ​ကို​လိုက်​ဖမ်း​ခြင်း​ဖြစ်​၏​။</div>
<div class="v" id="v10"><span class="vn">10</span> ယ​ခု​ရှိ​နေ​သော​အ​ရာ​၏​အ​မည်​ကို မှည့်​ခေါ်​ထား​ပြီး​ဖြစ်​၏​။ လူ​သည် မည်​သည့်​အ​ရာ​ဖြစ်​သည်​ကို​လည်း သိ​ထား​ပြီး​ဖြစ်​၍ သူ​သည် မိ​မိ​ထက်​တန်​ခိုး​ကြီး​သော​သူ​နှင့် ဖက်​ပြိုင်​၍​မ​ရ​နိုင်​။</div>
<div class="v" id="v11"><span class="vn">11</span> စ​ကား​များ​စွာ​ပြော​လျှင် အ​ချည်း​နှီး​သော​အ​ရာ​လည်း​များ​ပြား​လာ​တတ်​သည်​ဖြစ်​၍ လူ​အ​တွက် မည်​သည့်​အ​ကျိုး​ရှိ​သ​နည်း​။</div>
<div class="v" id="v12"><span class="vn">12</span> အ​ရိပ်​ကဲ့​သို့​ဖြတ်​သန်း​သွား​၍ အ​ချည်း​နှီး​ဖြစ်​သည့် လူ​၏​အ​နည်း​ငယ်​သော​အ​သက်​တာ​နေ့​ရက်​များ​၌ လူ့​အ​သက်​တာ​အ​တွက် မည်​သည့်​အ​ရာ​ကောင်း​မြတ်​သည်​ကို မည်​သူ​သိ​နိုင်​သ​နည်း​။ သူ့​နောက်​တွင် နေ​အောက်​၌ မည်​သည့်​အ​ရာ​ဖြစ်​ပျက်​မည်​ကို သူ့​အား​မည်​သူ​ပြော​ပြ​နိုင်​သ​နည်း​။<sup class="fnm"><a name="fnm2" href="#fn2">2</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဒေ ၅:၁၉။</div>
<div class="fn"><sup class="fnt"><a name="fn2" href="#fnm2">2</a></sup> ဒေ ၁၀:၁၄</div>
</div>
<!-- PARSED ABOVE; EDITING MAY BREAK PARSER -->
</body></html>