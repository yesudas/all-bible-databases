<html><head>
<meta http-equiv="Content-Type" content="text/html;charset=utf-8" />
<title>Eccl 7 &ndash; ဒေ​သ​နာ​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 7);">
<div id="navbar"><a href="../index.html">Myanmar Standard Bible</a> &ndash; <b>ဒေ​သ​နာ​ကျမ်း</b> &ndash; <a href="Eccl_1.html">1</a> ... <a href="Eccl_5.html">5</a> <a href="Eccl_6.html">6</a> <b>7</b> <a href="Eccl_8.html">8</a> <a href="Eccl_9.html">9</a> ... <a href="Eccl_12.html">12</a> </div><hr>
<h1>Eccl 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ပ​ညာ​ရှိ​သော​သူ​နှင့်​မိုက်​မဲ​သော​သူ​၏​ကွာ​ခြား​မှု</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>မွှေး​သော​ဂုဏ်​သ​တင်း​သည် မွှေး​သော​နံ့​သာ​ဆီ​ထက် ပို​၍​ကောင်း​၏​။<br> <span class="br-ind"><br><span class="indent">&nbsp;</span></span>သေ​သော​နေ့​သည်​လည်း မွေး​ဖွား​သော​နေ့​ထက် ပို​၍​ကောင်း​၏​။<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>အ​သု​ဘ​အိမ်​သို့​သွား​ခြင်း​သည်<br> <span class="br-ind"><br><span class="indent">&nbsp;</span></span>စား​သောက်​ပွဲ​ခံ​ရာ​အိမ်​သို့​သွား​ခြင်း​ထက်​ပို​၍​ကောင်း​၏​။<br> <span class="br-ind"><br><span class="indent">&nbsp;</span></span>အ​ကြောင်း​မူ​ကား သေ​ခြင်း​သည် လူ​အား​လုံး​၏​နိ​ဂုံး​ဖြစ်​၍<br> <span class="br-ind"><br><span class="indent">&nbsp;</span></span>အ​သက်​ရှင်​လျက်​ရှိ​သော​သူ​သည် ထို​အ​မှု​အ​ရာ​ကို​ဆင်​ခြင်​နှ​လုံး​သွင်း​လိမ့်​မည်​။<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>ပူ​ဆွေး​ခြင်း​သည် ရယ်​မော​ခြင်း​ထက်​ပို​၍​ကောင်း​၏​။<br> <span class="br-ind"><br><span class="indent">&nbsp;</span></span>အ​ကြောင်း​မူ​ကား မျက်​နှာ​ညှိုး​ငယ်​သော​အား​ဖြင့် စိတ်​နှ​လုံး​ကောင်း​လာ​တတ်​၏​။<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ပ​ညာ​ရှိ​သော​သူ​တို့​၏​စိတ်​နှ​လုံး​သည် အ​သု​ဘ​အိမ်​၌​ရှိ​၏​။<br> <span class="br-ind"><br><span class="indent">&nbsp;</span></span>မိုက်​မဲ​သော​သူ​တို့​၏​စိတ်​နှ​လုံး​မူ​ကား ပျော်​ပါး​ရာ​အိမ်​၌​ရှိ​၏​။<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>ပ​ညာ​ရှိ​သော​သူ​ဆုံး​မ​သွန်​သင်​သော​စ​ကား​ကို​နား​ထောင်​ခြင်း​သည်<br> <span class="br-ind"><br><span class="indent">&nbsp;</span></span>မိုက်​မဲ​သော​သူ​တို့​ဆို​သော​သီ​ချင်း​ကို​နား​ထောင်​ခြင်း​ထက် ပို​၍​ကောင်း​၏​။<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>အ​ကြောင်း​မူ​ကား မိုက်​မဲ​သော​သူ​၏​ရယ်​မော​သံ​သည်<br> <span class="br-ind"><br><span class="indent">&nbsp;</span></span>အိုး​အောက်​မှ​လောင်​နေ​သော​ဆူး​ခက်​များ​၏​အ​သံ​နှင့်​တူ​၏​။<br> <span class="br-ind"><br><span class="indent">&nbsp;</span></span>ဤ​အ​ရာ​သည်​လည်း အ​ချည်း​နှီး​ဖြစ်​၏​။<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>အ​ကယ်​စင်​စစ် ဖိ​နှိပ်​ချုပ်​ချယ်​ခြင်း​သည် ပ​ညာ​ရှိ​သော​သူ​ကို ရူး​မိုက်​စေ​တတ်​၍<br> <span class="br-ind"><br><span class="indent">&nbsp;</span></span>တံ​စိုး​လက်​ဆောင်​သည် စိတ်​နှ​လုံး​ကို ပျက်​စီး​စေ​တတ်​၏​။<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>အ​မှု​အ​ရာ​၏​အ​ဆုံး​သည် ၎င်း​၏​အ​စ​ထက် ပို​၍​ကောင်း​၏​။<br> <span class="br-ind"><br><span class="indent">&nbsp;</span></span>သည်း​ခံ​သော​စိတ်​သည် ထောင်​လွှား​သော​စိတ်​ထက် ပို​၍​ကောင်း​၏​။<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>အ​မျက်​ဒေါ​သ​သည် မိုက်​မဲ​သော​သူ​တို့​၏​ရင်​ခွင်​ထဲ​၌ ကိန်း​အောင်း​တတ်​သည်​ဖြစ်​၍<br> <span class="br-ind"><br><span class="indent">&nbsp;</span></span>သင့်​စိတ်​ထဲ​တွင် အ​မျက်​ဒေါ​သ အ​လျင်​စ​လို​မ​ထွက်​ပါ​စေ​နှင့်​။<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>ယ​ခင်​နေ့​ရက်​များ​သည် ယ​ခု​နေ့​ရက်​များ​ထက်<br> <span class="br-ind"><br><span class="indent">&nbsp;</span></span>အ​ဘယ်​ကြောင့် ပို​၍​ကောင်း​သ​နည်း​ဟု မ​မေး​နှင့်​။<br> <span class="br-ind"><br><span class="indent">&nbsp;</span></span>အ​ကြောင်း​မူ​ကား ထို​သို့​မေး​မြန်း​ခြင်း​သည်<br> <span class="br-ind"><br><span class="indent">&nbsp;</span></span>ဉာဏ်​ပ​ညာ​မှ​လာ​သည်​မ​ဟုတ်​။<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ဉာဏ်​ပ​ညာ​သည် အ​မွေ​ဥစ္စာ​နှင့်​အ​မျှ​ကောင်း​မြတ်​၍<br> <span class="br-ind"><br><span class="indent">&nbsp;</span></span>နေ​ကို​မြင်​သော​သူ​တို့​အ​တွက် အ​ကျိုး​ရှိ​၏​။<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>အ​ကြောင်း​မူ​ကား ငွေ​သည် အ​ကာ​အ​ကွယ်​ဖြစ်​သ​ကဲ့​သို့<br> <span class="br-ind"><br><span class="indent">&nbsp;</span></span>ဉာဏ်​ပ​ညာ​သည် အ​ကာ​အ​ကွယ်​ဖြစ်​၏​။<br> <span class="br-ind"><br><span class="indent">&nbsp;</span></span>ဉာဏ်​ပ​ညာ​သည် ၎င်း​ကို​ပိုင်​ဆိုင်​သော​သူ​အား အ​သက်​ရှင်​စေ​တတ်​၏​။<br> <span class="br-ind"><br><span class="indent">&nbsp;</span></span>ဤ​သည်​ကား အ​သိ​ပ​ညာ​၏​အ​ကျိုး​ဖြစ်​၏​။<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ဘု​ရား​သ​ခင်​ပြု​တော်​မူ​သော​အ​မှု​ကို ဆင်​ခြင်​လော့​။<br> <span class="br-ind"><br><span class="indent">&nbsp;</span></span>ကိုယ်​တော်​ကောက်​စေ​တော်​မူ​သော​အ​ရာ​ကို မည်​သူ​ဖြောင့်​စေ​နိုင်​သ​နည်း​။<sup class="fnm"><a name="fnm1" href="#fn1">1</a></sup><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ကောင်း​ကျိုး​ချမ်း​သာ​ခံ​စား​ရာ​ကာ​လ​၌ ဝမ်း​မြောက်​လော့​။<br> <span class="br-ind"><br><span class="indent">&nbsp;</span></span>ဒုက္ခ​ခံ​ရာ​ကာ​လ​၌​မူ​ကား ဆင်​ခြင်​လော့​။<br> <span class="br-ind"><br><span class="indent">&nbsp;</span></span>လူ​သည် သူ့​နောက်​တွင်​ဖြစ်​မည့်​အ​ရာ​တစ်​စုံ​တစ်​ခု​ကို​မျှ မ​တွေ့​ရှိ​စေ​ရန်<br> <span class="br-ind"><br><span class="indent">&nbsp;</span></span>ဘု​ရား​သ​ခင်​သည် ကောင်း​ကျိုး​ချမ်း​သာ​နှင့်​အ​တူ ဒုက္ခ​ကို​လည်း ဖြစ်​ပေါ်​စေ​တော်​မူ​၏​။<br></div>
<div class="v" id="v15"><h2>လွန်​ကဲ​မှု​များ​ကို ရှောင်​ကြဉ်​ခြင်း</h2><span class="vn">15</span> <span class="br-p"><br><br></span>ငါ​၏​အ​ချည်း​နှီး​သော​နေ့​ရက်​များ​၌ ခပ်​သိမ်း​သော​အ​မှု​တို့​ကို ငါ​တွေ့​မြင်​ပြီ​။ မိ​မိ​၏​ဖြောင့်​မတ်​ခြင်း​ထဲ​၌ ပျက်​စီး​ရ​သည့် ဖြောင့်​မတ်​သော​သူ​ရှိ​သ​ကဲ့​သို့ မိ​မိ​၏​ဆိုး​ယုတ်​ခြင်း​ထဲ​၌ အ​သက်​ရှည်​ရ​သည့်​ဆိုး​ယုတ်​သော​သူ​လည်း​ရှိ​၏​။</div>
<div class="v" id="v16"><span class="vn">16</span> သင်​သည် လွန်​ကဲ​စွာ​မ​ဖြောင့်​မတ်​နှင့်​။ ဉာဏ်​ပ​ညာ​လည်း အ​လွန်​အ​ကျွံ​မ​ရှိ​စေ​နှင့်​။ အ​ဘယ်​ကြောင့် သင့်​ကိုယ်​သင်​ဖျက်​ဆီး​လို​သ​နည်း​။</div>
<div class="v" id="v17"><span class="vn">17</span> လွန်​ကဲ​စွာ​မ​ဆိုး​ယုတ်​နှင့်​။ မိုက်​မဲ​သော​သူ​လည်း မ​ဖြစ်​နှင့်​။ သင်​၏​အ​ချိန်​မ​ရောက်​မီ အ​ဘယ်​ကြောင့် သေ​လို​သ​နည်း​။</div>
<div class="v" id="v18"><span class="vn">18</span> ဤ​အ​ချက်​ကို​ဆုပ်​ကိုင်​ထား​လျှင်​ကောင်း​၏​။ အ​ခြား​တစ်​ချက်​ကို​လည်း လက်​မ​လွတ်​စေ​နှင့်​။ အ​ကြောင်း​မူ​ကား ဘု​ရား​သ​ခင်​ကို​ကြောက်​ရွံ့​သော​သူ​သည် ထို​အ​ရာ​အား​လုံး​ကို အောင်​နိုင်​လိမ့်​မည်​။</div>
<div class="v" id="v19"><span class="vn">19</span> ဉာဏ်​ပ​ညာ​သည် ပ​ညာ​ရှိ​သော​သူ​ကို မြို့​ထဲ​၌​ရှိ​သော​အုပ်​ချုပ်​သူ​ဆယ်​ဦး​ထက် ပို​၍​အား​ကြီး​စေ​တတ်​၏​။</div>
<div class="v" id="v20"><span class="vn">20</span> အ​မှန်​စင်​စစ် အ​ပြစ်​မ​ပြု​ဘဲ ကောင်း​သော​အ​မှု​ကို​သာ​ပြု​သည့်​ဖြောင့်​မတ်​သော​သူ​ဟူ​၍ ကမ္ဘာ​မြေ​ကြီး​ပေါ်​၌​မ​ရှိ​။<sup class="fnm"><a name="fnm2" href="#fn2">2</a></sup></div>
<div class="v" id="v21"><span class="vn">21</span> လူ​တို့​ပြော​သ​မျှ​သော​စ​ကား​တို့​ကို အာ​ရုံ​မ​စိုက်​နှင့်​။ အာ​ရုံ​စိုက်​လျှင် သင်​၏​ကျွန်​က သင့်​ကို​ကျိန်​ဆဲ​သော​စ​ကား​ကို ကြား​မိ​လိမ့်​မည်​။</div>
<div class="v" id="v22"><span class="vn">22</span> သင်​ကိုယ်​တိုင်​လည်း အ​ခြား​သော​သူ​များ​ကို​အ​ကြိမ်​ပေါင်း​များ​စွာ​ကျိန်​ဆဲ​ခဲ့​ကြောင်း သင့်​စိတ်​က​သိ​၏​။</div>
<div class="v" id="v23"><h2>ဒေ​သ​နာ​ဆ​ရာ​၏​တွေ့​ရှိ​ချက်</h2><span class="vn">23</span> <span class="br-p"><br><br></span>ဤ​အ​ရာ​အား​လုံး​ကို ဉာဏ်​ပ​ညာ​အား​ဖြင့် ငါ​စမ်း​သပ်​ပြီ​။ “​ငါ​သည်​ပ​ညာ​ရှိ​ဖြစ်​မည်​”​ဟု ပြော​ဆို​သော်​လည်း ထို​အ​ရာ​သည် ငါ​နှင့်​ဝေး​ကွာ​လျက်​ရှိ​၏​။</div>
<div class="v" id="v24"><span class="vn">24</span> ရှိ​ခဲ့​ပြီး​သော​အ​ရာ​သည် အ​လှမ်း​ဝေး​လျက် အ​လွန်​နက်​ရှိုင်း​၏​။ ထို​အ​ရာ​ကို မည်​သူ​တွေ့​ရှိ​နိုင်​မည်​နည်း​။</div>
<div class="v" id="v25"><span class="vn">25</span> ငါ​သည် ဉာဏ်​ပ​ညာ​နှင့်​အ​ကြောင်း​အ​ကျိုး​တို့​ကို သိ​ရှိ​၍​စူး​စမ်း​ရှာ​ဖွေ​ရန်​လည်း​ကောင်း​၊ စဉ်း​စား​ဉာဏ်​ကင်း​မဲ့​ခြင်း​၏​ဆိုး​ယုတ်​မှု​နှင့် ရူး​သွပ်​ခြင်း​၏​မိုက်​မဲ​မှု​တို့​ကို သိ​ရှိ​ရန်​လည်း​ကောင်း ငါ့​စိတ်​အာ​ရုံ​ကို​ပြန်​လှည့်​လိုက်​၏​။</div>
<div class="v" id="v26"><span class="vn">26</span> တစ်​ဖန် ပိုက်​ကွန်​နှင့်​ထောင်​ပိုက်​ကဲ့​သို့​သော​စိတ်​နှ​လုံး​ရှိ​၍ လက်​ထိတ်​ကဲ့​သို့​သော​လက်​ရှိ​သည့်​မိန်း​မ​သည် သေ​ခြင်း​ထက် ပို​၍​ခါး​သည်​ကို ငါ​တွေ့​ရ​၏​။ ဘု​ရား​သ​ခင်​၏​စိတ်​တော်​နှင့်​တွေ့​သော​သူ​သည် ထို​မိန်း​မ​၏​လက်​မှ​လွတ်​မြောက်​လိမ့်​မည်​။ အ​ပြစ်​ပြု​သော​သူ​မူ​ကား သူ​၏​ဖမ်း​မိ​ခြင်း​ကို​ခံ​ရ​လိမ့်​မည်​။</div>
<div class="v" id="v27"><span class="vn">27</span> ဒေ​သ​နာ​ဆ​ရာ​ဆို​သည်​ကား ကြည့်​ရှု​လော့​။ ငါ​၏​စိတ်​ဝိ​ညာဉ်​သည် အ​ကြိမ်​ကြိမ်​ရှာ​ဖွေ​သော်​လည်း မ​တွေ့​ခဲ့​သော​အ​ကြောင်း​အ​ကျိုး​ကို​တွေ့​ရှိ​နိုင်​ရန် တစ်​ခု​အ​ပေါ်​တစ်​ခု​ပေါင်း​စပ်​လိုက်​ရာ ဤ​အ​ချက်​ကို ငါ​တွေ့​ရှိ​ရ​၏​။</div>
<div class="v" id="v28"><span class="vn">28</span> ၎င်း​မှာ ယောက်ျား​တစ်​ထောင်​တို့​တွင် တစ်​ယောက်​ကို ငါ​တွေ့​ရှိ​ရ​၏​။ သို့​သော် မိန်း​မ​တစ်​ထောင်​တို့​တွင် တစ်​ယောက်​ကို​မျှ ငါ​မ​တွေ့​ရှိ​ခဲ့​ပေ​။</div>
<div class="v" id="v29"><span class="vn">29</span> ကြည့်​ရှု​လော့​။ ငါ​တွေ့​ရှိ​သည့် တစ်​ခု​တည်း​သော​အ​ရာ​ကား ဘု​ရား​သ​ခင်​သည် လူ​ကို​ဖြောင့်​မှန်​သော​သူ​အ​ဖြစ် ဖန်​ဆင်း​တော်​မူ​သော်​လည်း လူ​တို့​သည် များ​စွာ​သော​အ​ကြောင်း​အ​ချက်​တို့​ကို​ရှာ​ဖွေ​ကြ​သည်​ဟူ​၍​ဖြစ်​၏​။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဒေ ၇:၁၅။</div>
<div class="fn"><sup class="fnt"><a name="fn2" href="#fnm2">2</a></sup> ဆာ ၁၄:၁၊ ၃၊ ၅၃:၁၊ ၃။ ရော ၃:၁၀-၁၂။</div>
</div>
<!-- PARSED ABOVE; EDITING MAY BREAK PARSER -->
</body></html>