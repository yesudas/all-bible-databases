<html><head>
<meta http-equiv="Content-Type" content="text/html;charset=utf-8" />
<title>Eccl 8 &ndash; ဒေ​သ​နာ​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 8);">
<div id="navbar"><a href="../index.html">Myanmar Standard Bible</a> &ndash; <b>ဒေ​သ​နာ​ကျမ်း</b> &ndash; <a href="Eccl_1.html">1</a> ... <a href="Eccl_6.html">6</a> <a href="Eccl_7.html">7</a> <b>8</b> <a href="Eccl_9.html">9</a> <a href="Eccl_10.html">10</a> ... <a href="Eccl_12.html">12</a> </div><hr>
<h1>Eccl 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ရှင်​ဘု​ရင်​၏​အ​မိန့်​ကို​နာ​ခံ​လော့</h2><span class="vn">1</span> <span class="br-p"><br><br></span>မည်​သူ​သည် ပ​ညာ​ရှိ​ကဲ့​သို့​ဖြစ်​သ​နည်း​။ မည်​သူ​သည် အ​မှု​အ​ရာ​၏​အ​နက်​အ​ဓိပ္ပာယ်​ကို​သိ​သ​နည်း​။ လူ​တစ်​ဦး​၏​ဉာဏ်​ပ​ညာ​သည် ထို​သူ​၏​မျက်​နှာ​ကို​ထွန်း​လင်း​စေ​၍ သူ​၏​တင်း​မာ​သော​မျက်​နှာ​ကို ပြောင်း​လဲ​စေ​တတ်​၏​။</div>
<div class="v" id="v2"><span class="vn">2</span> ငါ​ဆို​သည်​ကား “​ဘု​ရား​သ​ခင်​၏​ရှေ့​တော်​၌​ကျိန်​ဆို​ထား​သည်​ဖြစ်​၍ ရှင်​ဘု​ရင်​၏​အ​မိန့်​ကို​နာ​ခံ​လော့​။</div>
<div class="v" id="v3"><span class="vn">3</span> သူ​၏​ရှေ့​မှောက်​မှ အ​လျင်​စ​လို​မ​ထွက်​သွား​နှင့်​။ မ​ကောင်း​သော​အ​မှု​ဘက်​၌ မ​ရပ်​တည်​နှင့်​။ အ​ကြောင်း​မူ​ကား သူ​သည် အ​ရာ​အား​လုံး​ကို​အ​လို​ရှိ​သည့်​အ​တိုင်း စီ​ရင်​တတ်​၏​။​”</div>
<div class="v" id="v4"><span class="vn">4</span> ရှင်​ဘု​ရင်​၏​အ​မိန့်​၌ အ​ခွင့်​အာ​ဏာ​ရှိ​၏​။ “​သင်​ဘာ​လုပ်​နေ​သ​နည်း​”​ဟု သူ့​ကို​မည်​သူ​ပြော​နိုင်​သ​နည်း​။</div>
<div class="v" id="v5"><span class="vn">5</span> သူ​၏​အ​မိန့်​ကို​စောင့်​ထိန်း​သော​သူ​သည် မ​ကောင်း​သော​အ​မှု​အ​ရာ​နှင့်​တွေ့​ကြုံ​ရ​လိမ့်​မည်​မ​ဟုတ်​။ ပ​ညာ​ရှိ​သော​သူ​၏​စိတ်​နှ​လုံး​သည် အ​ချိန်​နှင့်​စီ​ရင်​ထုံး​တို့​ကို သိ​တတ်​၏​။</div>
<div class="v" id="v6"><span class="vn">6</span> လူ့​အ​ပေါ်​၌ များ​စွာ​သော​ဒုက္ခ​ကျ​ရောက်​တတ်​သော်​လည်း ခပ်​သိမ်း​သော​အ​ကြောင်း​ကိစ္စ​အ​တွက် သူ့​အ​ချိန်​၊ သူ့​စီ​ရင်​ထုံး​ရှိ​၏​။</div>
<div class="v" id="v7"><span class="vn">7</span> အ​ကြောင်း​မူ​ကား နောင်​ဖြစ်​မည့်​အ​ရာ​ကို မည်​သူ​မျှ​မ​သိ​သည်​ဖြစ်​၍ မည်​သည့်​အ​ရာ​ဖြစ်​လာ​မည်​ကို မည်​သူ​ပြော​နိုင်​သ​နည်း​။</div>
<div class="v" id="v8"><span class="vn">8</span> လေ​​<sup class="fnm"><a name="fnm1" href="#fn1">1</a></sup>ကို​ထိန်း​ချုပ်​နိုင်​ရန် မည်​သူ​မျှ လေ​​<sup class="fnm"><a name="fnm2" href="#fn2">2</a></sup>အ​ပေါ်​အ​ခွင့်​အာ​ဏာ​မ​ရှိ​သ​ကဲ့​သို့ သေ​ရ​မည့်​နေ့​ရက်​အ​ပေါ် မည်​သူ​မျှ​အ​ခွင့်​အာ​ဏာ​မ​ရှိ​။ စစ်​ပွဲ​တွင် မည်​သူ​မျှ​ထွက်​ခွာ​ခွင့်​မ​ရ​သ​ကဲ့​သို့ ဆိုး​ယုတ်​သော​အ​မှု​ကို​ပြု​ကျင့်​သော​သူ​သည်​လည်း ထို​ဆိုး​ယုတ်​မှု​အ​ထဲ​မှ လွတ်​မြောက်​နိုင်​လိမ့်​မည်​မ​ဟုတ်​။</div>
<div class="v" id="v9"><span class="vn">9</span> ငါ​သည် နေ​အောက်​တွင်​ပြု​သ​မျှ​သော​အ​မှု​အ​ရာ​ကို ဆင်​ခြင်​နှ​လုံး​သွင်း​သော​အ​ခါ ဤ​အ​ရာ​အား​လုံး​ကို တွေ့​မြင်​၏​။ လူ​သည် အ​ခြား​သော​သူ​ကို​စိုး​မိုး​၍ သူ​ကိုယ်​တိုင် ဒုက္ခ​ရောက်​ရ​သော​အ​ချိန်​ရှိ​၏​။</div>
<div class="v" id="v10"><h2>ဘု​ရား​သ​ခင်​ကို​ကြောက်​ရွံ့​ခြင်း</h2><span class="vn">10</span> <span class="br-p"><br><br></span>တစ်​ဖန် သန့်​ရှင်း​သော​နေ​ရာ​၌ ဝင်​ထွက်​သွား​လာ​ခဲ့​သည့် ဆိုး​ယုတ်​သော​သူ​တို့​သည် သင်္ဂြိုဟ်​ခြင်း​ခံ​ရ​သည်​ကို​ငါ​တွေ့​မြင်​၏​။ သူ​တို့​သည် ထို​သို့​ပြု​ခဲ့​ရာ​မြို့​တွင် မေ့​လျော့​ခြင်း​ခံ​ရ​ကြ​၏​။ ဤ​အ​ရာ​သည်​လည်း အ​ချည်း​နှီး​ဖြစ်​၏​။</div>
<div class="v" id="v11"><span class="vn">11</span> မ​ကောင်း​သော​အ​မှု​အ​တွက် စီ​ရင်​ချက်​အ​လျင်​အ​မြန်​မ​ချ​မှတ်​သော​ကြောင့် လူ​သား​တို့​၏​စိတ်​နှ​လုံး​သည် မ​ကောင်း​မှု​ပြု​လို​သော​သ​ဘော​နှင့် ပြည့်​ဝ​လျက်​ရှိ​၏​။</div>
<div class="v" id="v12"><span class="vn">12</span> အ​ပြစ်​ပြု​သော​သူ​သည် မ​ကောင်း​မှု​ကို​အ​ကြိမ်​တစ်​ရာ​ပြု​လျက်​ပင် အ​သက်​ရှည်​သော်​လည်း ဘု​ရား​သ​ခင်​ကို​ကြောက်​ရွံ့​သော​သူ​တို့​သည် ကိုယ်​တော်​၏​ရှေ့​တော်​၌ ကြောက်​ရွံ့​ကြ​သော​ကြောင့် ကောင်း​ကျိုး​ချမ်း​သာ​ကို​ခံ​စား​ရ​ကြောင်း ငါ​အ​မှန်​သိ​၏​။</div>
<div class="v" id="v13"><span class="vn">13</span> ဆိုး​ယုတ်​သော​သူ​မူ​ကား ဘု​ရား​သ​ခင်​၏​ရှေ့​တော်​၌ ကြောက်​ရွံ့​ခြင်း​မ​ရှိ​သော​ကြောင့် ကောင်း​ကျိုး​ချမ်း​သာ​ကို​ခံ​စား​ရ​လိမ့်​မည်​မ​ဟုတ်​။ သူ​၏​နေ့​ရက်​ကာ​လ​များ​သည်​လည်း အ​ရိပ်​ကဲ့​သို့​ဖြစ်​၍ ရှည်​လိမ့်​မည်​မ​ဟုတ်​။</div>
<div class="v" id="v14"><span class="vn">14</span> ကမ္ဘာ​မြေ​ကြီး​ပေါ်​တွင်​ဖြစ်​တတ်​သည့် အ​ချည်း​နှီး​သော​အ​မှု​တစ်​ခု​ရှိ​၏​။ ၎င်း​မှာ ဆိုး​ယုတ်​သော​သူ​တို့​ခံ​ထိုက်​သော​ဆိုး​ကျိုး​ကို ခံ​ရ​သည့်​ဖြောင့်​မတ်​သော​သူ​များ​ရှိ​သ​ကဲ့​သို့ ဖြောင့်​မတ်​သော​သူ​တို့​ခံ​ထိုက်​သော​ကောင်း​ကျိုး​ကို ခံ​ရ​သည့်​ဆိုး​ယုတ်​သော​သူ​များ​လည်း​ရှိ​ကြ​သည်​ဟူ​၍​ဖြစ်​၏​။ ဤ​အ​ရာ​သည်​လည်း အ​ချည်း​နှီး​ဖြစ်​သည်​ဟု ငါ​ဆို​၏​။</div>
<div class="v" id="v15"><span class="vn">15</span> သို့​ဖြစ်​၍ ပျော်​ရွှင်​မှု​ကို​ငါ​ထော​မ​နာ​ပြု​၏​။ အ​ဘယ်​ကြောင့်​ဆို​သော် နေ​အောက်​တွင် စား​လျက်​၊ သောက်​လျက်​၊ ဝမ်း​မြောက်​လျက်​နေ​ခြင်း​ထက် လူ့​အ​တွက်​ကောင်း​သည့်​အ​ရာ​မ​ရှိ​။ ဤ​သည်​ကား နေ​အောက်​တွင် လူ​ကို​ဘု​ရား​သ​ခင်​ပေး​တော်​မူ​သော အ​သက်​တာ​၏​နေ့​ရက်​ကာ​လ​များ​၌ လူ​၏​ကြိုး​ပမ်း​အား​ထုတ်​မှု​ထဲ​တွင် သူ​နှင့်​အ​တူ​လိုက်​ပါ​လာ​သော​အ​ရာ​ဖြစ်​၏​။</div>
<div class="v" id="v16"><span class="vn">16</span> ငါ​သည် ဉာဏ်​ပ​ညာ​ကို​သိ​ရှိ​ရန်​လည်း​ကောင်း​၊ လူ​သည် နေ့​ရော​ည​ပါ​မ​အိပ်​ဘဲ ကမ္ဘာ​မြေ​ကြီး​ပေါ်​တွင်​လုပ်​ဆောင်​တတ်​သော​အ​လုပ်​ကို​တွေ့​မြင်​ရန်​လည်း​ကောင်း ငါ​၏​စိတ်​ကို​ပိုင်း​ဖြတ်​ထား​သော​အ​ခါ</div>
<div class="v" id="v17"><span class="vn">17</span> ဘု​ရား​သ​ခင်​ပြု​တော်​မူ​သော​အ​မှု​အား​လုံး​ကို ငါ​တွေ့​မြင်​၏​။ အ​မှန်​စင်​စစ် နေ​အောက်​တွင်​ပြု​သော​အ​မှု​ကို လူ​သည်​ရှာ​ဖွေ​၍ မ​တွေ့​ရှိ​နိုင်​။ မည်​မျှ​ကြိုး​ပမ်း​အား​ထုတ်​၍​ရှာ​ဖွေ​လျှင်​လည်း မ​တွေ့​ရှိ​နိုင်​။ ထို​အ​ရာ​ကို​သိ​ကြောင်း ပ​ညာ​ရှိ​တစ်​ဦး​က​ပြော​ဆို​လျှင်​လည်း မ​တွေ့​ရှိ​နိုင်​။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> “ဝိ​ညာဉ်”ဟူ​၍​လည်း ပြန်​ဆို​နိုင်​၏။</div>
<div class="fn"><sup class="fnt"><a name="fn2" href="#fnm2">2</a></sup> “ဝိ​ညာဉ်”ဟူ​၍​လည်း ပြန်​ဆို​နိုင်​၏။</div>
</div>
<!-- PARSED ABOVE; EDITING MAY BREAK PARSER -->
</body></html>