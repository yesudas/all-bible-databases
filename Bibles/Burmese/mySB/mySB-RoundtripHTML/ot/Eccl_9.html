<html><head>
<meta http-equiv="Content-Type" content="text/html;charset=utf-8" />
<title>Eccl 9 &ndash; ဒေ​သ​နာ​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 9);">
<div id="navbar"><a href="../index.html">Myanmar Standard Bible</a> &ndash; <b>ဒေ​သ​နာ​ကျမ်း</b> &ndash; <a href="Eccl_1.html">1</a> ... <a href="Eccl_7.html">7</a> <a href="Eccl_8.html">8</a> <b>9</b> <a href="Eccl_10.html">10</a> <a href="Eccl_11.html">11</a> <a href="Eccl_12.html">12</a> </div><hr>
<h1>Eccl 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>သေ​ခြင်း​၌​လမ်း​ဆုံး​ရ​မည့်​ဤ​အ​သက်​တာ​တွင်​ပျော်​မွေ့​ခြင်း</h2><span class="vn">1</span> <span class="br-p"><br><br></span>ငါ​သည် ဤ​အ​ရာ​အ​လုံး​စုံ​တို့​ကို နှ​လုံး​သွင်း​ဆင်​ခြင်​၍ ဤ​အ​ရာ​အား​လုံး​ကို​ဆန်း​စစ်​၏​။ ၎င်း​မှာ ဖြောင့်​မတ်​သော​သူ​များ​ဖြစ်​စေ​၊ ပ​ညာ​ရှိ​သော​သူ​များ​ဖြစ်​စေ​၊ သူ​တို့​၏​လုပ်​ဆောင်​မှု​များ​ဖြစ်​စေ ဘု​ရား​သ​ခင်​၏​လက်​တော်​၌​ရှိ​သည်​ဟူ​၍​ဖြစ်​၏​။ ချစ်​သည်​ဖြစ်​စေ​၊ မုန်း​သည်​ဖြစ်​စေ လူ​သည် ရှေ့​ဖြစ်​မည့်​အ​ရာ​တစ်​စုံ​တစ်​ခု​ကို​မျှ မ​သိ​ပေ​။</div>
<div class="v" id="v2"><span class="vn">2</span> ဖြောင့်​မတ်​သော​သူ​နှင့် ဆိုး​ယုတ်​သော​သူ​ဖြစ်​စေ​၊ ကောင်း​သော​သူ​နှင့် မ​ကောင်း​သော​သူ​​<sup class="fnm"><a name="fnm1" href="#fn1">1</a></sup>ဖြစ်​စေ​၊ စင်​ကြယ်​သော​သူ​နှင့် မ​စင်​ကြယ်​သော​သူ​ဖြစ်​စေ​၊ ယဇ်​ပူ​ဇော်​သော​သူ​နှင့် ယဇ်​မ​ပူ​ဇော်​သော​သူ​ဖြစ်​စေ​၊ သူ​တော်​ကောင်း​နှင့် အ​ပြစ်​ပြု​သော​သူ​ဖြစ်​စေ​၊ ကျိန်​ဆို​သော​သူ​နှင့် ကျိန်​ဆို​ခြင်း​ကို​ကြောက်​သော​သူ​ဖြစ်​စေ အား​လုံး​သည် အား​လုံး​နည်း​တူ တစ်​ခု​တည်း​သော​အ​ဖြစ်​နှင့်​ကြုံ​တွေ့​ရ​၏​။</div>
<div class="v" id="v3"><span class="vn">3</span> အား​လုံး​သည် တစ်​ခု​တည်း​သော​အ​ဖြစ်​နှင့်​ကြုံ​တွေ့​ရ​သည်​ဟူ​သော​ဤ​အ​ချက်​သည် နေ​အောက်​တွင်​ပြု​သ​မျှ​သော​အ​မှု​ထဲ​မှ မ​ကောင်း​သော​အ​မှု​ဖြစ်​၏​။ လူ​သား​တို့​၏​စိတ်​နှ​လုံး​သည်​လည်း မ​ကောင်း​မှု​နှင့်​ပြည့်​နှက်​လျက်​ရှိ​၍ သူ​တို့​အ​သက်​ရှင်​စဉ် သူ​တို့​၏​စိတ်​နှ​လုံး​ထဲ​၌ ရူး​သွပ်​ခြင်း​ရှိ​၏​။ ထို့​နောက်​တွင် သူ​တို့​သည် သေ​ဆုံး​ကြ​ရ​၏​။</div>
<div class="v" id="v4"><span class="vn">4</span> အ​မှန်​စင်​စစ် အ​သက်​ရှင်​သော​သူ​အား​လုံး​တို့​တွင်​ပါ​ဝင်​လျက်​ရှိ​သော​သူ​၌ မျှော်​လင့်​ခြင်း​ရှိ​၏​။ အ​သက်​ရှင်​သော​ခွေး​သည် သေ​သော​ခြင်္သေ့​ထက် ပို​၍​ကောင်း​၏​။</div>
<div class="v" id="v5"><span class="vn">5</span> အ​ကြောင်း​မူ​ကား အ​သက်​ရှင်​သော​သူ​တို့​သည် မိ​မိ​တို့​သေ​ရ​မည်​ကို သိ​ကြ​၏​။ သေ​သော​သူ​တို့​မူ​ကား မည်​သည့်​အ​ရာ​ကို​မျှ​မ​သိ​ကြ​။ သူ​တို့​နှင့်​ဆိုင်​သော​အောက်​မေ့​စ​ရာ​များ​ပင်​လျှင် မေ့​လျော့​ခြင်း​ခံ​ရ​သည်​ဖြစ်​၍ သူ​တို့​အ​တွက် ဆု​လာဘ်​လည်း နောက်​ထပ်​မ​ရှိ​တော့​ပေ​။</div>
<div class="v" id="v6"><span class="vn">6</span> သူ​တို့​၏​ချစ်​ခြင်း​မေတ္တာ​၊ သူ​တို့​၏​မုန်း​တီး​ခြင်း​၊ သူ​တို့​၏​မ​နာ​လို​ဝန်​တို​ခြင်း​တို့​သည်​လည်း ပျက်​စီး​ပြီ​ဖြစ်​၏​။ နေ​အောက်​တွင်​ပြု​သ​မျှ​သော​အ​မှု​၌ သူ​တို့​အ​တွက် နောက်​တစ်​ဖန်​မည်​သည့်​ဝေ​စု​မျှ ရှိ​တော့​မည်​မ​ဟုတ်​။</div>
<div class="v" id="v7"><span class="vn">7</span> သွား​လော့​။ သင်​၏​အ​စား​အ​စာ​ကို ဝမ်း​မြောက်​စွာ​စား​လော့​။ သင်​၏​စ​ပျစ်​ဝိုင်​ကို​လည်း ကြည်​ရွှင်​သော​စိတ်​နှ​လုံး​ဖြင့် သောက်​လော့​။ အ​ကြောင်း​မူ​ကား ဘု​ရား​သ​ခင်​သည် သင်​ပြု​လုပ်​သော​အ​မှု​များ​ကို နှစ်​သက်​တော်​မူ​ပြီ​။</div>
<div class="v" id="v8"><span class="vn">8</span> သင်​၏​အ​ဝတ်​များ​သည် အ​စဉ်​အ​မြဲ​ဖြူ​နေ​ပါ​စေ​။ သင်​၏​ခေါင်း​ပေါ်​မှ​နံ့​သာ​ဆီ​ကို​လည်း မ​ခန်း​ခြောက်​စေ​နှင့်​။</div>
<div class="v" id="v9"><span class="vn">9</span> နေ​အောက်​တွင်​ရှိ​သည့် သင်​၏​အ​ချည်း​နှီး​သော​နေ့​ရက်​အား​လုံး​ဖြစ်​သည့် နေ​အောက်​တွင် သင့်​အား​ပေး​သ​နား​တော်​မူ​သော သင်​၏​အ​ချည်း​နှီး​သော​အ​သက်​တာ​၏​နေ့​ရက်​အား​လုံး​တို့​၌ သင်​ချစ်​သော​မ​ယား​နှင့်​အ​တူ ရွှင်​လန်း​စွာ​အ​သက်​ရှင်​လော့​။ အ​ကြောင်း​မူ​ကား ဤ​အ​ရာ​သည် သင်​၏​အ​သက်​တာ​၌​လည်း​ကောင်း​၊ နေ​အောက်​တွင် သင်​ကြိုး​ပမ်း​အား​ထုတ်​သော​သင်​၏​ကြိုး​ပမ်း​အား​ထုတ်​မှု​၌​လည်း​ကောင်း သင်​ရ​ရှိ​သော​ဝေ​စု​ဖြစ်​၏​။</div>
<div class="v" id="v10"><span class="vn">10</span> သင်​လုပ်​ဆောင်​စ​ရာ​အ​မှု​ရှိ​သ​မျှ​ကို ခွန်​အား​စိုက်​ထုတ်​၍​လုပ်​ဆောင်​လော့​။ အ​ကြောင်း​မူ​ကား သင်​သွား​ရ​မည့် မ​ရ​ဏာ​နိုင်​ငံ​တွင် အ​လုပ်​အ​ကိုင်​မ​ရှိ​၊ အ​ကြောင်း​အ​ကျိုး​မ​ရှိ​၊ အ​သိ​ပ​ညာ​မ​ရှိ​၊ ဉာဏ်​ပ​ညာ​လည်း​မ​ရှိ​။</div>
<div class="v" id="v11"><h2>ဉာဏ်​ပ​ညာ​၏​အ​စွမ်း​တန်​ခိုး</h2><span class="vn">11</span> <span class="br-p"><br><br></span>တစ်​ဖန် နေ​အောက်​တွင် ငါ​ပြန်​၍​တွေ့​မြင်​သည်​ကား ပြိုင်​ပွဲ​သည် လျင်​မြန်​သော​သူ​တို့​အ​တွက်​သာ​မ​ဟုတ်​။ စစ်​ပွဲ​သည် ခွန်​အား​ကြီး​သော​သူ​တို့​အ​တွက်​သာ​မ​ဟုတ်​။ အ​စား​အ​စာ​သည် ပ​ညာ​ရှိ​သော​သူ​တို့​အ​တွက်​သာ​မ​ဟုတ်​။ ဓ​န​ဥစ္စာ​သည် အ​သိ​ဉာဏ်​ရှိ​သော​သူ​တို့​အ​တွက်​သာ​မ​ဟုတ်​။ မျက်​နှာ​ရ​ခြင်း​သည်​လည်း တတ်​သိ​နား​လည်​သော​သူ​တို့​အ​တွက်​သာ​မ​ဟုတ်​။ အ​ကြောင်း​မူ​ကား အ​ချိန်​ကာ​လ​နှင့်​အ​ကြောင်း​တိုက်​ဆိုင်​မှု​သည် ထို​သူ​အား​လုံး​တို့​၌ ရောက်​လာ​တတ်​၏​။</div>
<div class="v" id="v12"><span class="vn">12</span> အ​မှန်​စင်​စစ် လူ​သည် မိ​မိ​၏​အ​ချိန်​ကာ​လ​ကို မ​သိ​တတ်​။ ဘေး​အန္တ​ရာယ်​ရှိ​သော​ပိုက်​ကွန်​၌ ဖမ်း​မိ​ခြင်း​ခံ​ရ​သော​ငါး​များ​နှင့် ကျော့​ကွင်း​၌​မိ​သော​ငှက်​များ​ကဲ့​သို့ လူ​သား​တို့​သည် သူ​တို့​အ​ပေါ်​သို့ ဆိုး​ရွား​သော​အ​ချိန်​ကာ​လ ရုတ်​တ​ရက်​ကျ​ရောက်​သော​အ​ခါ ထို​အ​ရာ​အား​ဖြင့် ကျော့​မိ​တတ်​၏​။</div>
<div class="v" id="v13"><span class="vn">13</span> တစ်​ဖန် ဉာဏ်​ပ​ညာ​နှင့်​ဆိုင်​သော ဤ​ဥ​ပ​မာ​တစ်​ခု​ကို နေ​အောက်​တွင် ငါ​တွေ့​မြင်​၏​။ ၎င်း​သည် ငါ့​အ​တွက်​ကြီး​မား​သော​အ​ရာ​ဖြစ်​၏​။</div>
<div class="v" id="v14"><span class="vn">14</span> လူ​အ​နည်း​ငယ်​သာ​ရှိ​သော​မြို့​ငယ်​တစ်​မြို့​ရှိ​၏​။ ကြီး​မြတ်​သော​ရှင်​ဘု​ရင်​တစ်​ပါး​သည် ထို​မြို့​ကို​တိုက်​ရန် ချီ​တက်​လာ​၍ ထို​မြို့​ကို​ဝိုင်း​ရံ​ထား​ကာ မြို့​ပတ်​လည်​၌ ကြီး​မား​သော​က​တုတ်​ကို တည်​ဆောက်​လေ​၏​။</div>
<div class="v" id="v15"><span class="vn">15</span> သို့​သော် ထို​မြို့​၌ ပ​ညာ​ရှိ​သည့်​ဆင်း​ရဲ​သော​သူ​တစ်​ယောက်​ရှိ​၍ သူ​သည် မိ​မိ​၏​ဉာဏ်​ပ​ညာ​အား​ဖြင့် ထို​မြို့​ကို​ကယ်​တင်​၏​။ သို့​ရာ​တွင် ထို​ဆင်း​ရဲ​သော​သူ​ကို မည်​သူ​မျှ​အောက်​မေ့​ခြင်း​မ​ရှိ​ကြ​။</div>
<div class="v" id="v16"><span class="vn">16</span> သို့​ဖြစ်​၍ ငါ​ဆို​သည်​ကား ဉာဏ်​ပ​ညာ​သည် အ​စွမ်း​တန်​ခိုး​ထက်​ပို​၍​ကောင်း​၏​။ သို့​သော် ဆင်း​ရဲ​သား​၏​ဉာဏ်​ပ​ညာ​သည် အ​ထင်​အ​မြင်​သေး​ခြင်း​ခံ​ရ​၍ သူ​၏​စ​ကား​တို့​ကို မည်​သူ​မျှ​နား​မ​ထောင်​ကြ​။</div>
<div class="v" id="v17"><span class="vn">17</span> မိုက်​မဲ​သော​သူ​တို့​ထဲ​မှ​အုပ်​စိုး​သော​သူ​၏​အော်​ဟစ်​သံ​ထက် ပ​ညာ​ရှိ​တို့​၏​တည်​ငြိမ်​သော​စ​ကား​များ​ကို ပို​၍​နား​ထောင်​တတ်​ကြ​၏​။</div>
<div class="v" id="v18"><span class="vn">18</span> ဉာဏ်​ပ​ညာ​သည် စစ်​လက်​နက်​များ​ထက် ပို​၍​ကောင်း​၏​။ သို့​သော် အ​ပြစ်​ပြု​သော​သူ​တစ်​ဦး​သည် ကောင်း​သော​အ​မှု​များ​စွာ​တို့​ကို ဖျက်​ဆီး​တတ်​၏​။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> အ​ချို့​မူ​ရင်း​ကျမ်း​၌ “မ​ကောင်း​သော​သူ” မ​ပါ။</div>
</div>
<!-- PARSED ABOVE; EDITING MAY BREAK PARSER -->
</body></html>