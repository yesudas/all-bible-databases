<html><head>
<meta http-equiv="Content-Type" content="text/html;charset=utf-8" />
<title>Prov 4 &ndash; သုတ္တံ​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 4);">
<div id="navbar"><a href="../index.html">Myanmar Standard Bible</a> &ndash; <b>သုတ္တံ​ကျမ်း</b> &ndash; <a href="Prov_1.html">1</a> <a href="Prov_2.html">2</a> <a href="Prov_3.html">3</a> <b>4</b> <a href="Prov_5.html">5</a> <a href="Prov_6.html">6</a> ... <a href="Prov_31.html">31</a> </div><hr>
<h1>Prov 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ဖ​ခင်​၏​သွန်​သင်​ချက်</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>သား​သ​မီး​တို့​၊ ဖ​ခင်​၏​ဆုံး​မ​ပဲ့​ပြင်​ခြင်း​ကို​နား​ထောင်​ကြ​လော့​။<sup class="fnm"><a name="fnm1" href="#fn1">1</a></sup> <br> <span class="br-ind"><br><span class="indent">&nbsp;</span></span>အ​သိ​ဉာဏ်​ကို​ရ​ရှိ​ရန် အာ​ရုံ​စိုက်​ကြ​လော့​။<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>အ​ကြောင်း​မူ​ကား ငါ​သည် သင်​တို့​အား ကောင်း​မြတ်​သော​ပ​ညာ​ကို ပေး​၏​။<br> <span class="br-ind"><br><span class="indent">&nbsp;</span></span>ငါ​၏​သွန်​သင်​ချက်​ကို မ​စွန့်​ပယ်​ကြ​နှင့်​။<sup class="fnm"><a name="fnm2" href="#fn2">2</a></sup><br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>ငါ​သည် ငါ့​ဖ​ခင်​အ​တွက် သား​တစ်​ဦး​ဖြစ်​ပြီး<br> <span class="br-ind"><br><span class="indent">&nbsp;</span></span>ငါ့​မိ​ခင်​ရှေ့​၌ နု​နယ်​သည့်​တစ်​ဦး​တည်း​သော​သား​ဖြစ်​စဉ်​က<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ငါ​၏​ဖ​ခင်​သည် ငါ့​ကို​သွန်​သင်​လျက် မြွက်​ဆို​သည်​မှာ<br> <span class="br-ind"><br><span class="indent">&nbsp;</span></span>“​ငါ့​စ​ကား​တို့​ကို သင်​၏​စိတ်​နှ​လုံး​ထဲ​၌ စွဲ​မှတ်​ထား​လော့​။<br> <span class="br-ind"><br><span class="indent">&nbsp;</span></span>ငါ​၏​ပ​ညတ်​ချက်​တို့​ကို​စောင့်​ထိန်း​၍ အ​သက်​ရှင်​လော့​။<sup class="fnm"><a name="fnm3" href="#fn3">3</a></sup><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>ဉာဏ်​ပ​ညာ​ကို​ဆည်း​ပူး​လော့​။ အ​သိ​ဉာဏ်​ကို​ဆည်း​ပူး​လော့​။<br> <span class="br-ind"><br><span class="indent">&nbsp;</span></span>ငါ​၏​နှုတ်​ထွက်​စ​ကား​တို့​ကို မ​မေ့​လျော့​နှင့်​။ ၎င်း​တို့​မှ​သွေ​ဖည်​မ​သွား​နှင့်​။<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>ဉာဏ်​ပ​ညာ​ကို မ​စွန့်​ပယ်​နှင့်​။ ၎င်း​သည် သင့်​ကို​စောင့်​ထိန်း​လိမ့်​မည်​။<br> <span class="br-ind"><br><span class="indent">&nbsp;</span></span>ဉာဏ်​ပ​ညာ​ကို​ချစ်​လော့​။ ၎င်း​သည် သင့်​ကို ကာ​ကွယ်​စောင့်​ရှောက်​လိမ့်​မည်​။<sup class="fnm"><a name="fnm4" href="#fn4">4</a></sup><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ဉာဏ်​ပ​ညာ​သည် အ​ထွတ်​အ​မြတ်​ဖြစ်​၏​။<sup class="fnm"><a name="fnm5" href="#fn5">5</a></sup> ဉာဏ်​ပ​ညာ​ကို​ဆည်း​ပူး​လော့​။<br> <span class="br-ind"><br><span class="indent">&nbsp;</span></span>သင်​ပိုင်​ဆိုင်​သော​အ​ရာ​ရှိ​သ​မျှ​ဖြင့် အ​သိ​ဉာဏ်​ကို​ဆည်း​ပူး​လော့​။<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ဉာဏ်​ပ​ညာ​ကို​မြတ်​နိုး​လော့​။ ၎င်း​သည် သင့်​ကို ချီး​မြှောက်​လိမ့်​မည်​။<br> <span class="br-ind"><br><span class="indent">&nbsp;</span></span>ဉာဏ်​ပ​ညာ​ကို​ပွေ့​ဖက်​လျှင် ၎င်း​သည် သင့်​ကို​ဂုဏ်​ပြု​ချီး​မွမ်း​လိမ့်​မည်​။<sup class="fnm"><a name="fnm6" href="#fn6">6</a></sup><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>၎င်း​သည် တင့်​တယ်​သော​ပန်း​ဦး​ရစ်​ကို သင်​၏​ခေါင်း​ပေါ်​၌​တင်​ပေး​၍<br> <span class="br-ind"><br><span class="indent">&nbsp;</span></span>ဂုဏ်​ကျက်​သ​ရေ​ရှိ​သော​သ​ရ​ဖူ​ကို သင့်​အား အပ်​နှင်း​လိမ့်​မည်​။​”<br></div>
<div class="v" id="v10"><h2>ဘ​၀လမ်း​နှစ်​သွယ်</h2><span class="vn">10</span> <span class="br-ind"><br><span class="indent">&nbsp;</span></span>ငါ့​သား​၊ နား​ထောင်​လော့​။ ငါ့​စ​ကား​ကို​ခံ​ယူ​လော့​။<br> <span class="br-ind"><br><span class="indent">&nbsp;</span></span>သို့​ပြု​လျှင် သင့်​အ​သက်​တာ​၏​နှစ်​ကာ​လ​တို့​သည် များ​ပြား​လိမ့်​မည်​။<sup class="fnm"><a name="fnm7" href="#fn7">7</a></sup><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ငါ​သည် သင့်​အား ဉာဏ်​ပ​ညာ​လမ်း​ကို​သွန်​သင်​ပြ​သ​၍<br> <span class="br-ind"><br><span class="indent">&nbsp;</span></span>ဖြောင့်​မှန်​သော​လမ်း​များ​ထဲ​၌ သင့်​ကို​ဦး​ဆောင်​လမ်း​ပြ​ခဲ့​ပြီ​။<sup class="fnm"><a name="fnm8" href="#fn8">8</a></sup><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>သင်​လမ်း​လျှောက်​သော​အ​ခါ သင်​၏​ခြေ​လှမ်း​သည် တား​ဆီး​နှောင့်​ယှက်​ခြင်း​ခံ​ရ​လိမ့်​မည်​မ​ဟုတ်​။<br> <span class="br-ind"><br><span class="indent">&nbsp;</span></span>သင်​ပြေး​သော​အ​ခါ​လည်း ခ​လုတ်​တိုက်​လိမ့်​မည်​မ​ဟုတ်​။<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ဆုံး​မ​ပဲ့​ပြင်​ခြင်း​ကို​ဆုပ်​ကိုင်​ထား​လော့​။ လွတ်​မ​သွား​စေ​နှင့်​။ ၎င်း​ကို​ထိန်း​သိမ်း​စောင့်​ရှောက်​လော့​။<br> <span class="br-ind"><br><span class="indent">&nbsp;</span></span>အ​ကြောင်း​မူ​ကား ၎င်း​သည် သင်​၏​အ​သက်​ဖြစ်​၏​။<sup class="fnm"><a name="fnm9" href="#fn9">9</a></sup><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ဆိုး​ယုတ်​သော​သူ​တို့​၏​လမ်း​ထဲ​သို့ မ​ဝင်​နှင့်​။<br> <span class="br-ind"><br><span class="indent">&nbsp;</span></span>မ​ကောင်း​မှု​ပြု​သော​သူ​တို့​သွား​ရာ​လမ်း​ကို​လည်း မ​လိုက်​နှင့်​။<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ထို​လမ်း​ကို​ရှောင်​လော့​။ ဖြတ်​မ​သွား​နှင့်​။<br> <span class="br-ind"><br><span class="indent">&nbsp;</span></span>ထို​လမ်း​မှ​ဖယ်​ခွာ​၍​ဆက်​သွား​လော့​။<sup class="fnm"><a name="fnm10" href="#fn10">10</a></sup><br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>အ​ကြောင်း​မူ​ကား သူ​တို့​သည် ဆိုး​ညစ်​သော​အ​မှု​ကို​မ​ပြု​ရ​လျှင် အိပ်​မ​ပျော်​နိုင်​ကြ​။<br> <span class="br-ind"><br><span class="indent">&nbsp;</span></span>တစ်​စုံ​တစ်​ဦး​ကို​ခ​လုတ်​တိုက်​အောင်​မ​ပြု​ရ​လျှင် မ​အိပ်​စက်​နိုင်​ကြ​။<sup class="fnm"><a name="fnm11" href="#fn11">11</a></sup><br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>အ​ကယ်​စင်​စစ် သူ​တို့​သည် ဆိုး​ယုတ်​ခြင်း​မုန့်​ကို​စား​၍<br> <span class="br-ind"><br><span class="indent">&nbsp;</span></span>ရက်​စက်​ကြမ်း​ကြုတ်​ခြင်း​စ​ပျစ်​ဝိုင်​ကို သောက်​ကြ​၏​။<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>သို့​သော် ဖြောင့်​မတ်​သော​သူ​တို့​၏​လမ်း​သည် မိုး​စင်​စင်​လင်း​သည့်​တိုင်​အောင်<br> <span class="br-ind"><br><span class="indent">&nbsp;</span></span>ပို​၍​ပို​၍​ထွန်း​လင်း​လာ​သည့် အ​ရုဏ်​ဦး​၏​အ​လင်း​ရောင်​ကဲ့​သို့​ဖြစ်​၏​။<sup class="fnm"><a name="fnm12" href="#fn12">12</a></sup><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ဆိုး​ယုတ်​သော​သူ​တို့​၏​လမ်း​သည် မှောင်​မိုက်​​<sup class="fnm"><a name="fnm13" href="#fn13">13</a></sup>ကဲ့​သို့​ဖြစ်​၍<br> <span class="br-ind"><br><span class="indent">&nbsp;</span></span>သူ​တို့​သည် မည်​သည့်​အ​ရာ​နှင့်​ခ​လုတ်​တိုက်​မိ​သည်​ကို မ​သိ​ကြ​။<br></div>
<div class="v" id="v20"><h2>ဖြောင့်​သော​လမ်း</h2><span class="vn">20</span> <span class="br-ind"><br><span class="indent">&nbsp;</span></span>ငါ့​သား​၊ ငါ​ပြော​ဆို​သော​အ​ရာ​တို့​ကို အာ​ရုံ​စိုက်​နား​ထောင်​လော့​။<br> <span class="br-ind"><br><span class="indent">&nbsp;</span></span>ငါ့​စ​ကား​တို့​ကို နား​စွင့်​လော့​။<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>ထို​စ​ကား​တို့​ကို သင်​၏​မျက်​မှောက်​မှ မ​ကွာ​စေ​နှင့်​။<br> <span class="br-ind"><br><span class="indent">&nbsp;</span></span>သင်​၏​စိတ်​နှ​လုံး​အ​တွင်း​၌ ထိန်း​သိမ်း​ထား​လော့​။<sup class="fnm"><a name="fnm14" href="#fn14">14</a></sup><br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>အ​ကြောင်း​မူ​ကား ထို​စ​ကား​တို့​သည် ၎င်း​တို့​ကို​တွေ့​ရှိ​သော​သူ​တို့​အ​တွက် အ​သက်​ဖြစ်​ပြီး<br> <span class="br-ind"><br><span class="indent">&nbsp;</span></span>သူ​တို့​၏​ကိုယ်​ခန္ဓာ​တစ်​ခု​လုံး​ကို ကျန်း​မာ​စေ​တတ်​၏​။<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>သင်​၏​စိတ်​နှ​လုံး​ကို သ​တိ​ဝီ​ရိ​ယ​ရှိ​သ​မျှ​နှင့်​ထိန်း​သိမ်း​စောင့်​ရှောက်​လော့​။<br> <span class="br-ind"><br><span class="indent">&nbsp;</span></span>အ​ကြောင်း​မူ​ကား ၎င်း​သည် အ​သက်​၏​အ​ရင်း​အ​မြစ်​ဖြစ်​၏​။<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>ကောက်​ကျစ်​သော​နှုတ်​ကို သင့်​ထံ​မှ​ဖယ်​ရှား​လော့​။<br> <span class="br-ind"><br><span class="indent">&nbsp;</span></span>စဉ်း​လဲ​သော​နှုတ်​ခမ်း​ကို​လည်း သင်​နှင့်​ဝေး​ကွာ​စေ​လော့​။<sup class="fnm"><a name="fnm15" href="#fn15">15</a></sup><br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>သင်​၏​မျက်​စိ​သည် ရှေ့​သို့​စေ့​စေ့​ကြည့်​ပါ​စေ​။<br> <span class="br-ind"><br><span class="indent">&nbsp;</span></span>သင်​၏​မျက်​လွှာ​သည်​လည်း သင့်​ရှေ့​တည့်​တည့်​အာ​ရုံ​ပြု​ပါ​စေ​။<sup class="fnm"><a name="fnm16" href="#fn16">16</a></sup><br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>သင်​လျှောက်​ရာ​လမ်း​​<sup class="fnm"><a name="fnm17" href="#fn17">17</a></sup>ကို​ချင့်​ချိန်​သုံး​သပ်​လော့​။<br> <span class="br-ind"><br><span class="indent">&nbsp;</span></span>သို့​ပြု​လျှင် သင်​၏​လမ်း​ခ​ရီး​ရှိ​သ​မျှ​တို့​သည် တည်​မြဲ​လိမ့်​မည်​။<sup class="fnm"><a name="fnm18" href="#fn18">18</a></sup><br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>လက်​ယာ​ဘက်​၊ လက်​ဝဲ​ဘက်​သို့ မ​လှည့်​နှင့်​။<sup class="fnm"><a name="fnm19" href="#fn19">19</a></sup> <br> <span class="br-ind"><br><span class="indent">&nbsp;</span></span>သင်​၏​ခြေ​ကို မ​ကောင်း​မှု​မှ ဖယ်​ခွာ​စေ​လော့​။<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဆာ ၃၄:၁၁၊ သု ၁:၈။</div>
<div class="fn"><sup class="fnt"><a name="fn2" href="#fnm2">2</a></sup> ယော​ဘ ၁၁:၄။</div>
<div class="fn"><sup class="fnt"><a name="fn3" href="#fnm3">3</a></sup> သု ၃:၁၊ ၇:၂။</div>
<div class="fn"><sup class="fnt"><a name="fn4" href="#fnm4">4</a></sup> ၂သက် ၂:၁၀။</div>
<div class="fn"><sup class="fnt"><a name="fn5" href="#fnm5">5</a></sup> “ဉာဏ်​ပ​ညာ​၏​အ​စ​မူ​လ​ကား ဤ​သို့​တည်း”ဟူ​၍​လည်း ပြန်​ဆို​နိုင်​၏။</div>
<div class="fn"><sup class="fnt"><a name="fn6" href="#fnm6">6</a></sup> ၁ရာ ၂:၃၀။</div>
<div class="fn"><sup class="fnt"><a name="fn7" href="#fnm7">7</a></sup> သု ၂:၁၊ ၃:၂။</div>
<div class="fn"><sup class="fnt"><a name="fn8" href="#fnm8">8</a></sup> ၁ရာ ၁၂:၂၃။</div>
<div class="fn"><sup class="fnt"><a name="fn9" href="#fnm9">9</a></sup> သု ၃:၁၈။</div>
<div class="fn"><sup class="fnt"><a name="fn10" href="#fnm10">10</a></sup> ဆာ ၁:၁၊ သု ၁:၁၅။</div>
<div class="fn"><sup class="fnt"><a name="fn11" href="#fnm11">11</a></sup> ဆာ ၃၆:၄။</div>
<div class="fn"><sup class="fnt"><a name="fn12" href="#fnm12">12</a></sup> ၂ရာ ၂၃:၄။</div>
<div class="fn"><sup class="fnt"><a name="fn13" href="#fnm13">13</a></sup> ဟေ​ရှာ ၅၉:၉-၁၀၊ ယေ ၂၃:၁၂၊ ယော ၁၁:၁၀၊ ၁၂:၃၅။</div>
<div class="fn"><sup class="fnt"><a name="fn14" href="#fnm14">14</a></sup> သု ၃:၂၁။</div>
<div class="fn"><sup class="fnt"><a name="fn15" href="#fnm15">15</a></sup> သု ၆:၁၂။</div>
<div class="fn"><sup class="fnt"><a name="fn16" href="#fnm16">16</a></sup> ဟေ​ဗြဲ ၁၂:၂။</div>
<div class="fn"><sup class="fnt"><a name="fn17" href="#fnm17">17</a></sup> တိုက်​ရိုက်​ပြန်​ဆို​လျှင် “သင့်​ခြေ​၏​လမ်း”</div>
<div class="fn"><sup class="fnt"><a name="fn18" href="#fnm18">18</a></sup> သု ၅:၆၊ ၂၁၊ ဟေ​ဗြဲ ၁၂:၁၃။</div>
<div class="fn"><sup class="fnt"><a name="fn19" href="#fnm19">19</a></sup> တ​ရား ၅:၃၂၊ ၂၈:၁၄၊ ယော​ရှု ၁:၇၊ ၃ရာ ၁၅:၅။</div>
</div>
<!-- PARSED ABOVE; EDITING MAY BREAK PARSER -->
</body></html>