<html><head>
<meta http-equiv="Content-Type" content="text/html;charset=utf-8" />
<title>Ps 109 &ndash; ဆာ​လံ​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 109);">
<div id="navbar"><a href="../index.html">Myanmar Standard Bible</a> &ndash; <b>ဆာ​လံ​ကျမ်း</b> &ndash; <a href="Ps_1.html">1</a> ... <a href="Ps_107.html">107</a> <a href="Ps_108.html">108</a> <b>109</b> <a href="Ps_110.html">110</a> <a href="Ps_111.html">111</a> ... <a href="Ps_150.html">150</a> </div><hr>
<h1>Ps 109</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ရန်​သူ့​လက်​မှ​ကယ်​တင်​တော်​မူ​ရန် ဆု​တောင်း​ခြင်း</h2><span class="vn">1</span> <span class="br-p"><br><br></span><b>ဂီ​တ​မှူး​အ​တွက်​၊ ဒါ​ဝိဒ်​၏​ဆာ​လံ</b> <span class="br-p"><br><br></span><span class="br-ind"><br><span class="indent">&nbsp;</span></span>အ​ကျွန်ုပ်​၏​ချီး​မွမ်း​ရာ​ဖြစ်​တော်​မူ​သော ဘု​ရား​သ​ခင်​၊<br> <span class="br-ind"><br><span class="indent">&nbsp;</span></span>တိတ်​ဆိတ်​စွာ​နေ​တော်​မ​မူ​ပါ​နှင့်​။<sup class="fnm"><a name="fnm1" href="#fn1">1</a></sup><br></div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>အ​ကြောင်း​မူ​ကား ဆိုး​ယုတ်​သော​သူ​နှင့် လိမ်​လည်​လှည့်​ဖြား​သော​သူ​တို့​သည်<br> <span class="br-ind"><br><span class="indent">&nbsp;</span></span>အ​ကျွန်ုပ်​ကို​ဆန့်​ကျင်​လျက် မိ​မိ​တို့​နှုတ်​ကို​ဖွင့်​ဟ​ကြ​ပါ​၏​။<br> <span class="br-ind"><br><span class="indent">&nbsp;</span></span>မု​သား​သုံး​သော​လျှာ​ဖြင့် အ​ကျွန်ုပ်​ကို ဆန့်​ကျင်​ပြော​ဆို​ကြ​ပါ​၏​။<sup class="fnm"><a name="fnm2" href="#fn2">2</a></sup><br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>သူ​တို့​သည် အ​ကျွန်ုပ်​ကို မုန်း​တီး​သော​စ​ကား​များ​ဖြင့် ဝိုင်း​ရံ​ထား​ပြီး<br> <span class="br-ind"><br><span class="indent">&nbsp;</span></span>အ​ကြောင်း​မဲ့​တိုက်​ခိုက်​ကြ​ပါ​၏​။<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>အ​ကျွန်ုပ်​ကို​ပြစ်​တင်​စွပ်​စွဲ​ခြင်း​ဖြင့် အ​ကျွန်ုပ်​၏​ချစ်​ခြင်း​မေတ္တာ​ကို​တုံ့​ပြန်​ကြ​ပါ​၏​။<br> <span class="br-ind"><br><span class="indent">&nbsp;</span></span>အ​ကျွန်ုပ်​မူ​ကား ဆု​တောင်း​လျက်​နေ​ပါ​၏​။<sup class="fnm"><a name="fnm3" href="#fn3">3</a></sup><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>သူ​တို့​သည် အ​ကျွန်ုပ်​အား အ​ကောင်း​ကို​အ​ဆိုး​ဖြင့်​လည်း​ကောင်း​၊<br> <span class="br-ind"><br><span class="indent">&nbsp;</span></span>အ​ကျွန်ုပ်​၏​ချစ်​ခြင်း​မေတ္တာ​ကို မုန်း​တီး​ခြင်း​ဖြင့်​လည်း​ကောင်း ပြန်​ဆပ်​ကြ​ပါ​၏​။<sup class="fnm"><a name="fnm4" href="#fn4">4</a></sup><br></div>
<div class="v" id="v6"><span class="vn">6</span> <span class="br-p"><br><br></span><span class="br-ind"><br><span class="indent">&nbsp;</span></span>ထို​သို့​သော​သူ​အ​ပေါ်​မှာ ဆိုး​ယုတ်​သော​သူ​ကို ခန့်​ထား​တော်​မူ​ပါ​။<br> <span class="br-ind"><br><span class="indent">&nbsp;</span></span>ပြစ်​တင်​စွပ်​စွဲ​သူ​သည် သူ​၏​လက်​ယာ​ဘက်​တွင်​ရပ်​နေ​ပါ​စေ​။<sup class="fnm"><a name="fnm5" href="#fn5">5</a></sup><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>သူ​သည် တ​ရား​စီ​ရင်​ခြင်း​ခံ​ရ​သော​အ​ခါ သူ​၌​အ​ပြစ်​ရှိ​ကြောင်း​ထင်​ရှား​ပါ​စေ​။<br> <span class="br-ind"><br><span class="indent">&nbsp;</span></span>သူ​၏​ဆု​တောင်း​ခြင်း​သည်​လည်း အ​ပြစ်​ဖြစ်​ပါ​စေ​။<sup class="fnm"><a name="fnm6" href="#fn6">6</a></sup><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>သူ​၏​အ​သက်​တာ​နေ့​ရက်​တို့​သည် တို​တောင်း​ပါ​စေ​။<br> <span class="br-ind"><br><span class="indent">&nbsp;</span></span>သူ​၏​အ​ရိုက်​အ​ရာ​ကို အ​ခြား​သူ​ယူ​ပါ​စေ​။<sup class="fnm"><a name="fnm7" href="#fn7">7</a></sup><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>သူ​၏​သား​သ​မီး​တို့​သည် ဖ​တ​ဆိုး​များ​ဖြစ်​ကြ​ပြီး<br> <span class="br-ind"><br><span class="indent">&nbsp;</span></span>သူ​၏​မ​ယား​သည် မု​ဆိုး​မ​ဖြစ်​ပါ​စေ​။<sup class="fnm"><a name="fnm8" href="#fn8">8</a></sup><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>သူ​၏​သား​သ​မီး​တို့​သည် အ​ရပ်​ရပ်​လှည့်​လည်​၍ တောင်း​ရမ်း​ကြ​ရ​ပါ​စေ​။<br> <span class="br-ind"><br><span class="indent">&nbsp;</span></span>ပြို​ပျက်​သော​မိ​မိ​တို့​နေ​ရာ​များ​မှ​ထွက်​၍ အ​စာ​ကို​ရှာ​ကြ​ရ​ပါ​စေ​။<sup class="fnm"><a name="fnm9" href="#fn9">9</a></sup><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ကြွေး​ရှင်​သည် သူ​ပိုင်​ဆိုင်​သော​အ​ရာ​အား​လုံး​ကို​သိမ်း​ယူ​ပြီး<br> <span class="br-ind"><br><span class="indent">&nbsp;</span></span>သူ​စိမ်း​တို့​သည် သူ​လုပ်​ဆောင်​ရ​ရှိ​သော​အ​ရာ​ကို လု​ယူ​ကြ​ပါ​စေ​။<sup class="fnm"><a name="fnm10" href="#fn10">10</a></sup><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>သူ့​အ​ပေါ် မေတ္တာ​က​ရု​ဏာ​ထား​မည့်​သူ​၊<br> <span class="br-ind"><br><span class="indent">&nbsp;</span></span>ဖ​တ​ဆိုး​ဖြစ်​ကြ​သော သူ​၏​သား​သ​မီး​တို့​ကို သ​နား​မည့်​သူ တစ်​ယောက်​မျှ​မ​ရှိ​ပါ​စေ​နှင့်​။<sup class="fnm"><a name="fnm11" href="#fn11">11</a></sup><br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>သူ​၏​နောင်​လာ​နောက်​သား​သည် မျိုး​ပြတ်​သွား​ပါ​စေ​။<br> <span class="br-ind"><br><span class="indent">&nbsp;</span></span>ထို​နောင်​လာ​နောက်​သား​တို့​၏​နာ​မည်​သည် နောက်​မျိုး​ဆက်​၌​ပင်​လျှင် ပယ်​ဖျက်​ခြင်း​ခံ​ကြ​ရ​ပါ​စေ​။<sup class="fnm"><a name="fnm12" href="#fn12">12</a></sup><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>သူ့​ဘိုး​ဘေး​တို့​၏​ဒု​စ​ရိုက်​သည် ထာ​ဝ​ရ​ဘု​ရား​ရှေ့​တော်​၌ အောက်​မေ့​ခြင်း​ခံ​ရ​ပါ​စေ​။<br> <span class="br-ind"><br><span class="indent">&nbsp;</span></span>သူ့​မိ​ခင်​၏​အ​ပြစ်​သည်​လည်း မည်​သည့်​အ​ခါ​မျှ ပယ်​ဖျက်​ခြင်း​မ​ခံ​ရ​ပါ​စေ​နှင့်​။<sup class="fnm"><a name="fnm13" href="#fn13">13</a></sup><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ထို​အ​ပြစ်​များ​သည် ထာ​ဝ​ရ​ဘု​ရား​ရှေ့​တော်​၌ အ​စဉ်​ရှိ​နေ​ပါ​စေ​။<br> <span class="br-ind"><br><span class="indent">&nbsp;</span></span>သူ့​ဘိုး​ဘေး​တို့​နှင့်​ပတ်​သက်​သည့်​အောက်​မေ့​စ​ရာ​ကို​လည်း ကမ္ဘာ​မြေ​ကြီး​ပေါ်​မှ ဖယ်​ရှား​တော်​မူ​ပါ​စေ​။<sup class="fnm"><a name="fnm14" href="#fn14">14</a></sup><br></div>
<div class="v" id="v16"><span class="vn">16</span> <span class="br-p"><br><br></span><span class="br-ind"><br><span class="indent">&nbsp;</span></span>အ​ကြောင်း​မူ​ကား သူ​သည် မေတ္တာ​က​ရု​ဏာ​ပြ​ရန်​မ​စဉ်း​စား​ဘဲ အ​ဖိ​နှိပ်​ခံ​ရ​သော​သူ​၊<br> <span class="br-ind"><br><span class="indent">&nbsp;</span></span>မ​ရှိ​နွမ်း​ပါး​သော​သူ​နှင့် စိတ်​နှ​လုံး​ကြေ​ကွဲ​သော​သူ​ကို လိုက်​လံ​သတ်​ဖြတ်​ခဲ့​၏​။<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>သူ​သည် ကျိန်​ဆဲ​ခြင်း​ကို နှစ်​သက်​သည်​ဖြစ်​၍ ၎င်း​သည် သူ့​အ​ပေါ်​ကျ​ရောက်​ပါ​စေ​။<br> <span class="br-ind"><br><span class="indent">&nbsp;</span></span>ကောင်း​ချီးမင်္ဂ​လာ​ကို အ​လို​မ​ရှိ​သည်​ဖြစ်​၍ ၎င်း​သည် သူ​နှင့်​ဝေး​ကွာ​ပါ​စေ​။<sup class="fnm"><a name="fnm15" href="#fn15">15</a></sup><br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>ကျိန်​ဆဲ​ခြင်း​ကို မိ​မိ​အ​ဝတ်​ကဲ့​သို့ ဝတ်​ဆင်​ထား​သည်​ဖြစ်​၍<br> <span class="br-ind"><br><span class="indent">&nbsp;</span></span>၎င်း​သည် သူ​၏​ကိုယ်​ခန္ဓာ​ထဲ​သို့ ရေ​ကဲ့​သို့​လည်း​ကောင်း​၊<br> <span class="br-ind"><br><span class="indent">&nbsp;</span></span>သူ​၏​အ​ရိုး​များ​ထဲ​သို့ ဆီ​ကဲ့​သို့ လည်း​ကောင်း စိမ့်​ဝင်​ပါ​စေ​။<sup class="fnm"><a name="fnm16" href="#fn16">16</a></sup><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ထို​ကျိန်​ဆဲ​ခြင်း​သည် သူ​လွှမ်း​ခြုံ​ထား​သော အ​ဝတ်​ကဲ့​သို့​လည်း​ကောင်း​၊<br> <span class="br-ind"><br><span class="indent">&nbsp;</span></span>သူ​အ​စဉ်​မ​ပြတ်​ပတ်​ထား​သော ခါး​ပတ်​ကဲ့​သို့​လည်း​ကောင်း သူ​၌​ဖြစ်​ပါ​စေ​။<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>အ​ကျွန်ုပ်​ကို​ပြစ်​တင်​စွပ်​စွဲ​သော​သူ​များ​နှင့် အ​ကျွန်ုပ်​၏​စိတ်​ဝိ​ညာဉ်​ကို​ဆန့်​ကျင်​လျက်<br> <span class="br-ind"><br><span class="indent">&nbsp;</span></span>မ​ကောင်း​ပြော​ဆို​သော​သူ​များ​သည် ထို​သို့​သော​အ​ကျိုး​ကို ထာ​ဝ​ရ​ဘု​ရား​ထံ​မှ ခံ​ကြ​ရ​ပါ​စေ​။<br></div>
<div class="v" id="v21"><span class="vn">21</span> <span class="br-p"><br><br></span><span class="br-ind"><br><span class="indent">&nbsp;</span></span>သို့​သော် အို ဘု​ရား​ရှင် ထာ​ဝ​ရ​ဘု​ရား​၊ ကိုယ်​တော်​၏​နာ​မ​တော်​ကို​ထောက်​၍<br> <span class="br-ind"><br><span class="indent">&nbsp;</span></span>အ​ကျွန်ုပ်​ကို​ကျေး​ဇူး​ပြု​တော်​မူ​ပါ​။ ကိုယ်​တော်​၏​မေတ္တာ​က​ရု​ဏာ​တော်​သည်<br> <span class="br-ind"><br><span class="indent">&nbsp;</span></span>ကောင်း​မြတ်​သည်​ဖြစ်​၍ အ​ကျွန်ုပ်​ကို​ကယ်​နုတ်​တော်​မူ​ပါ​။<sup class="fnm"><a name="fnm17" href="#fn17">17</a></sup><br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>အ​ကြောင်း​မူ​ကား အ​ကျွန်ုပ်​သည် အ​ဖိ​နှိပ်​ခံ​ရ​သော​သူ​၊ မ​ရှိ​နွမ်း​ပါး​သော​သူ​ဖြစ်​ပါ​၏​။<br> <span class="br-ind"><br><span class="indent">&nbsp;</span></span>အ​ကျွန်ုပ်​၏​စိတ်​နှ​လုံး​သည်​လည်း အ​ကျွန်ုပ်​အ​ထဲ​၌ နာ​ကျင်​လျက်​ရှိ​ပါ​၏​။<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>အ​ကျွန်ုပ်​သည် ည​နေ​စောင်း​အ​ရိပ်​ကဲ့​သို့ မှေး​မှိန်​ပျောက်​ကွယ်​သွား​ပါ​၏​။<sup class="fnm"><a name="fnm18" href="#fn18">18</a></sup> <br> <span class="br-ind"><br><span class="indent">&nbsp;</span></span>ကျိုင်း​ကောင်​ကဲ့​သို့ ခါ​ချ​ခြင်း​ခံ​ရ​ပါ​၏​။<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>အ​ကျွန်ုပ်​၏​ဒူး​သည် အ​စာ​ရှောင်​ခြင်း​ကြောင့် ချည့်​နဲ့​၍<br> <span class="br-ind"><br><span class="indent">&nbsp;</span></span>အ​ကျွန်ုပ်​၏​ကိုယ်​ခန္ဓာ​သည် အ​ဆီ​မ​ရှိ​သ​ဖြင့် ပိန်​ချုံး​လျက်​ရှိ​ပါ​၏​။<sup class="fnm"><a name="fnm19" href="#fn19">19</a></sup><br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>အ​ကျွန်ုပ်​သည် သူ​တို့​အ​တွက် ကဲ့​ရဲ့​ပြစ်​တင်​စ​ရာ​ဖြစ်​ပါ​၏​။<br> <span class="br-ind"><br><span class="indent">&nbsp;</span></span>သူ​တို့​သည် အ​ကျွန်ုပ်​ကို​မြင်​သော​အ​ခါ မိ​မိ​တို့​ခေါင်း​ကို​ခါ​ယမ်း​ကြ​ပါ​၏​။<sup class="fnm"><a name="fnm20" href="#fn20">20</a></sup><br></div>
<div class="v" id="v26"><span class="vn">26</span> <span class="br-p"><br><br></span><span class="br-ind"><br><span class="indent">&nbsp;</span></span>အို အ​ကျွန်ုပ်​၏​ဘု​ရား​သ​ခင် ထာ​ဝ​ရ​ဘု​ရား၊ အ​ကျွန်ုပ်​ကို​ကူ​ညီ​မ​စ​တော်​မူ​ပါ​။<br> <span class="br-ind"><br><span class="indent">&nbsp;</span></span>ကိုယ်​တော်​၏​မေတ္တာ​က​ရု​ဏာ​တော်​နှင့်​အ​ညီ အ​ကျွန်ုပ်​ကို​ကယ်​တင်​တော်​မူ​ပါ​။<sup class="fnm"><a name="fnm21" href="#fn21">21</a></sup><br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>ထို​အ​မှု​အ​ရာ​သည် ကိုယ်​တော်​၏​လက်​တော်​အား​ဖြင့်​ဖြစ်​ကြောင်း သူ​တို့​သိ​ကြ​ပါ​စေ​။<br> <span class="br-ind"><br><span class="indent">&nbsp;</span></span>အို ထာ​ဝ​ရ​ဘု​ရား​၊ ထို​အ​မှု​အ​ရာ​ကို ကိုယ်​တော်​ပြု​တော်​မူ​ခဲ့​ပါ​၏​။<sup class="fnm"><a name="fnm22" href="#fn22">22</a></sup><br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>သူ​တို့​သည် ကျိန်​ဆဲ​သော်​လည်း ကိုယ်​တော်​သည် ကောင်း​ချီး​ပေး​တော်​မူ​လိမ့်​မည်​။<br> <span class="br-ind"><br><span class="indent">&nbsp;</span></span>သူ​တို့​သည် ထ​ကြွ​သော်​လည်း အ​ရှက်​ကွဲ​ကြ​ရ​ပါ​လိမ့်​မည်​။<br> <span class="br-ind"><br><span class="indent">&nbsp;</span></span>ကိုယ်​တော်​၏​အ​စေ​အ​ပါး​မူ​ကား ဝမ်း​မြောက်​ရ​ပါ​လိမ့်​မည်​။<sup class="fnm"><a name="fnm23" href="#fn23">23</a></sup><br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>အ​ကျွန်ုပ်​ကို​ပြစ်​တင်​စွပ်​စွဲ​သော​သူ​တို့​သည် အ​သ​ရေ​ပျက်​ခြင်း​ကို​ဝတ်​ဆင်​ကြ​ရ​၍<br> <span class="br-ind"><br><span class="indent">&nbsp;</span></span>သူ​တို့​၏​အ​ရှက်​ကွဲ​ခြင်း​သည် ဝတ်​လုံ​ကဲ့​သို့ သူ​တို့​ကို​ဖုံး​လွှမ်း​လိမ့်​မည်​။<sup class="fnm"><a name="fnm24" href="#fn24">24</a></sup><br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>အ​ကျွန်ုပ်​သည် အ​ကျွန်ုပ်​၏​နှုတ်​ဖြင့် ထာ​ဝ​ရ​ဘု​ရား​၏​ကျေး​ဇူး​တော်​ကို အ​လွန်​ချီး​မွမ်း​ပါ​မည်​။<br> <span class="br-ind"><br><span class="indent">&nbsp;</span></span>များ​စွာ​သော​လူ​တို့​အ​လယ်​တွင် ကိုယ်​တော်​ကို​ချီး​မွမ်း​ပါ​မည်​။<sup class="fnm"><a name="fnm25" href="#fn25">25</a></sup><br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>အ​ကြောင်း​မူ​ကား ကိုယ်​တော်​သည် မ​ရှိ​နွမ်း​ပါး​သော​သူ​၏​စိတ်​ဝိ​ညာဉ်​ကို<br> <span class="br-ind"><br><span class="indent">&nbsp;</span></span>အ​ပြစ်​စီ​ရင်​သော​သူ​တို့​ထံ​မှ​ကယ်​တင်​ရန် ထို​သူ​၏​လက်​ယာ​ဘက်​၌ ရပ်​နေ​တော်​မူ​၏​။<sup class="fnm"><a name="fnm26" href="#fn26">26</a></sup><br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဆာ ၂၈:၁။</div>
<div class="fn"><sup class="fnt"><a name="fn2" href="#fnm2">2</a></sup> ဆာ ၅၂:၄။</div>
<div class="fn"><sup class="fnt"><a name="fn3" href="#fnm3">3</a></sup> ဆာ ၆၉:၁၃။</div>
<div class="fn"><sup class="fnt"><a name="fn4" href="#fnm4">4</a></sup> ဆာ ၃၅:၁၂။</div>
<div class="fn"><sup class="fnt"><a name="fn5" href="#fnm5">5</a></sup> ဇာ ၃:၁။</div>
<div class="fn"><sup class="fnt"><a name="fn6" href="#fnm6">6</a></sup> သု ၂၈:၉။</div>
<div class="fn"><sup class="fnt"><a name="fn7" href="#fnm7">7</a></sup> ဆာ ၅၅:၂၃၊ တ ၁:၂၀။</div>
<div class="fn"><sup class="fnt"><a name="fn8" href="#fnm8">8</a></sup> ထွ ၂၂:၂၄။</div>
<div class="fn"><sup class="fnt"><a name="fn9" href="#fnm9">9</a></sup> ဆာ ၅၉:၁၅။</div>
<div class="fn"><sup class="fnt"><a name="fn10" href="#fnm10">10</a></sup> တ​ရား ၂၈:၄၃-၄၄။</div>
<div class="fn"><sup class="fnt"><a name="fn11" href="#fnm11">11</a></sup> ယော​ဘ ၅:၄။</div>
<div class="fn"><sup class="fnt"><a name="fn12" href="#fnm12">12</a></sup> သု ၁၀:၇။</div>
<div class="fn"><sup class="fnt"><a name="fn13" href="#fnm13">13</a></sup> ထွ ၂၀:၅၊ နေ ၄:၅၊ ယေ ၁၈:၂၃။</div>
<div class="fn"><sup class="fnt"><a name="fn14" href="#fnm14">14</a></sup> ဆာ ၃၄:၁၆၊ ၉၀:၈။</div>
<div class="fn"><sup class="fnt"><a name="fn15" href="#fnm15">15</a></sup> သု ၁၄:၁၄၊ ယေ​ဇ ၃၅:၆။</div>
<div class="fn"><sup class="fnt"><a name="fn16" href="#fnm16">16</a></sup> တော ၅:၂၂။</div>
<div class="fn"><sup class="fnt"><a name="fn17" href="#fnm17">17</a></sup> ဆာ ၆၉:၁၆။</div>
<div class="fn"><sup class="fnt"><a name="fn18" href="#fnm18">18</a></sup> ဆာ ၁၀၂:၁၁။</div>
<div class="fn"><sup class="fnt"><a name="fn19" href="#fnm19">19</a></sup> ယော​ဘ ၁၆:၈၊ ဆာ ၃၅:၁၃။</div>
<div class="fn"><sup class="fnt"><a name="fn20" href="#fnm20">20</a></sup> ဆာ ၂၂:၆-၇၊ ၆၉:၁၉။</div>
<div class="fn"><sup class="fnt"><a name="fn21" href="#fnm21">21</a></sup> ဆာ ၁၁၉:၈၆။</div>
<div class="fn"><sup class="fnt"><a name="fn22" href="#fnm22">22</a></sup> ယော​ဘ ၃၇:၇။</div>
<div class="fn"><sup class="fnt"><a name="fn23" href="#fnm23">23</a></sup> ၂ရာ ၁၆:၁၂၊ ဟေ​ရှာ ၆၅:၁၄။</div>
<div class="fn"><sup class="fnt"><a name="fn24" href="#fnm24">24</a></sup> ယော​ဘ ၈:၂၂၊ ဆာ ၃၅:၂၆။</div>
<div class="fn"><sup class="fnt"><a name="fn25" href="#fnm25">25</a></sup> ဆာ ၂၂:၂၅။</div>
<div class="fn"><sup class="fnt"><a name="fn26" href="#fnm26">26</a></sup> ဆာ ၁၆:၈။</div>
</div>
<!-- PARSED ABOVE; EDITING MAY BREAK PARSER -->
</body></html>