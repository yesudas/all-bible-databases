<html><head>
<meta http-equiv="Content-Type" content="text/html;charset=utf-8" />
<title>Ps 34 &ndash; ဆာ​လံ​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 34);">
<div id="navbar"><a href="../index.html">Myanmar Standard Bible</a> &ndash; <b>ဆာ​လံ​ကျမ်း</b> &ndash; <a href="Ps_1.html">1</a> ... <a href="Ps_32.html">32</a> <a href="Ps_33.html">33</a> <b>34</b> <a href="Ps_35.html">35</a> <a href="Ps_36.html">36</a> ... <a href="Ps_150.html">150</a> </div><hr>
<h1>Ps 34</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ဖြောင့်​မတ်​သော​သူ​တို့​ကို ကယ်​နုတ်​တော်​မူ​သော​ထာ​ဝ​ရ​ဘု​ရား</h2><span class="vn">1</span> <span class="br-p"><br><br></span><b>ဒါ​ဝိဒ်​သည် အ​ဘိ​မ​လက်​မင်း​ရှေ့​၌ ရူး​သွပ်​ဟန်​ဆောင်​၍ သူ့​ကို​အ​ဘိ​မ​လက်​မင်း​နှင်​ထုတ်​သ​ဖြင့် ထွက်​သွား​ရ​သော​အ​ခါ စပ်​ဆို​သော​ဆာ​လံ</b> <span class="br-p"><br><br></span><span class="br-ind"><br><span class="indent">&nbsp;</span></span>ငါ​သည် ထာ​ဝ​ရ​ဘု​ရား​ကို အ​စဉ်​အ​မြဲ​ကောင်း​ချီး​ထော​မ​နာ​ပြု​၏​။<sup class="fnm"><a name="fnm1" href="#fn1">1</a></sup> <br> <span class="br-ind"><br><span class="indent">&nbsp;</span></span>ငါ​၏​နှုတ်​သည် ကိုယ်​တော်​၏​ဂုဏ်​ကျေး​ဇူး​တော်​ကို အ​စဉ်​မြွက်​ဆို​မည်​။<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>ငါ​၏​စိတ်​ဝိ​ညာဉ်​သည် ထာ​ဝ​ရ​ဘု​ရား​၌​ဂုဏ်​ယူ​ဝါ​ကြွား​မည်​။<sup class="fnm"><a name="fnm2" href="#fn2">2</a></sup> <br> <span class="br-ind"><br><span class="indent">&nbsp;</span></span>စိတ်​နှိမ့်​ချ​သော​သူ​တို့​သည် ကြား​သိ​၍​ဝမ်း​မြောက်​ကြ​ပါ​စေ​သော​။<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>ထာ​ဝ​ရ​ဘု​ရား​ကြီး​မြတ်​တော်​မူ​ကြောင်း​ကို ငါ​နှင့်​အ​တူ​ဖော်​ပြ​ကြ​လော့​။<br> <span class="br-ind"><br><span class="indent">&nbsp;</span></span>ကိုယ်​တော်​၏​နာ​မ​တော်​ကို အ​တူ​တ​ကွ​ချီး​မြှောက်​ကြ​စို့​။<sup class="fnm"><a name="fnm3" href="#fn3">3</a></sup><br></div>
<div class="v" id="v4"><span class="vn">4</span> <span class="br-p"><br><br></span><span class="br-ind"><br><span class="indent">&nbsp;</span></span>ငါ​သည် ထာ​ဝ​ရ​ဘု​ရား​ကို​ရှာ​သော​အ​ခါ ကိုယ်​တော်​သည်​ငါ့​ကို​ထူး​တော်​မူ​လျက်<br> <span class="br-ind"><br><span class="indent">&nbsp;</span></span>ငါ​ကြောက်​လန့်​သော​အ​မှု​အား​လုံး​တို့​မှ ငါ့​ကို​ကယ်​နုတ်​တော်​မူ​၏​။<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>ကိုယ်​တော်​ကို​စေ့​စေ့​ကြည့်​သော​သူ​တို့​သည် ထွန်း​လင်း​ဝင်း​ပ​၍<br> <span class="br-ind"><br><span class="indent">&nbsp;</span></span>မည်​သည့်​အ​ခါ​မျှ မျက်​နှာ​ပျက်​ကြ​ရ​လိမ့်​မည်​မ​ဟုတ်​။<sup class="fnm"><a name="fnm4" href="#fn4">4</a></sup><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>အ​ဖိ​နှိပ်​ခံ​ရ​သော​ဤ​သူ ခေါ်​သော​အ​ခါ ထာ​ဝ​ရ​ဘု​ရား​သည် နား​ထောင်​၍<br> <span class="br-ind"><br><span class="indent">&nbsp;</span></span>သူ​၏​ဆင်း​ရဲ​ဒုက္ခ​အ​ပေါင်း​တို့​မှ သူ့​ကို​ကယ်​တင်​တော်​မူ​၏​။<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ထာ​ဝ​ရ​ဘု​ရား​၏​ကောင်း​ကင်​တ​မန်​တို့​သည် ကိုယ်​တော်​ကို​ကြောက်​ရွံ့​သော​သူ​တို့​ပတ်​လည်​၌​တပ်​ချ​၍<br> <span class="br-ind"><br><span class="indent">&nbsp;</span></span>သူ​တို့​ကို​ကယ်​မ​ကြ​၏​။<sup class="fnm"><a name="fnm5" href="#fn5">5</a></sup><br></div>
<div class="v" id="v8"><span class="vn">8</span> <span class="br-p"><br><br></span><span class="br-ind"><br><span class="indent">&nbsp;</span></span>ထာ​ဝ​ရ​ဘု​ရား​ကောင်း​မြတ်​တော်​မူ​ကြောင်း မြည်း​စမ်း​၍​သိ​မြင်​ကြ​လော့​။<sup class="fnm"><a name="fnm6" href="#fn6">6</a></sup> <br> <span class="br-ind"><br><span class="indent">&nbsp;</span></span>ကိုယ်​တော်​ကို​ခို​လှုံ​သော​သူ​သည် မင်္ဂ​လာ​ရှိ​၏​။<sup class="fnm"><a name="fnm7" href="#fn7">7</a></sup><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>ကိုယ်​တော်​၏​သန့်​ရှင်း​သော​သူ​တို့​၊ ထာ​ဝ​ရ​ဘု​ရား​ကို​ကြောက်​ရွံ့​ကြ​လော့​။<br> <span class="br-ind"><br><span class="indent">&nbsp;</span></span>အ​ကြောင်း​မူ​ကား ကိုယ်​တော်​ကို​ကြောက်​ရွံ့​သော​သူ​တို့​သည် ချို့​တဲ့​နွမ်း​ပါး​ခြင်း​မ​ရှိ​ရ​။<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>ခြင်္သေ့​ပျို​တို့​သည် အ​စာ​ချို့​တဲ့​၍​ဆာ​လောင်​မွတ်​သိပ်​တတ်​ကြ​၏​။<br> <span class="br-ind"><br><span class="indent">&nbsp;</span></span>ထာ​ဝ​ရ​ဘု​ရား​ကို​ရှာ​သော​သူ​တို့​မူ​ကား ကောင်း​သော​အ​ရာ​တစ်​စုံ​တစ်​ခု​မျှ ချို့​တဲ့​လိမ့်​မည်​မ​ဟုတ်​။<sup class="fnm"><a name="fnm8" href="#fn8">8</a></sup><br></div>
<div class="v" id="v11"><span class="vn">11</span> <span class="br-p"><br><br></span><span class="br-ind"><br><span class="indent">&nbsp;</span></span>သား​သ​မီး​တို့​၊ လာ​ကြ​လော့​။ ငါ့​ကို​နား​ထောင်​ကြ​လော့​။<br> <span class="br-ind"><br><span class="indent">&nbsp;</span></span>ထာ​ဝ​ရ​ဘု​ရား​ကို​ကြောက်​ရွံ့​ခြင်း​အ​ကြောင်း​ကို သင်​တို့​အား ငါ​သင်​ကြား​ပေး​မည်​။<sup class="fnm"><a name="fnm9" href="#fn9">9</a></sup><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>အ​သက်​ရှင်​ခြင်း​ကို​နှစ်​သက်​၍ ကောင်း​သော​အ​ရာ​ကို​တွေ့​မြင်​ရ​ရန်<br> <span class="br-ind"><br><span class="indent">&nbsp;</span></span>နေ့​ရက်​ကာ​လ​တို့​ကို​လို​လား​သော​သူ​ကား မည်​သူ​နည်း​။<sup class="fnm"><a name="fnm10" href="#fn10">10</a></sup><br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>မိ​မိ​လျှာ​ကို မ​ကောင်း​မှု​မှ​လည်း​ကောင်း​၊ မိ​မိ​နှုတ်​ခမ်း​ကို လိမ်​လည်​လှည့်​ဖြား​ပြော​ဆို​ခြင်း​မှ​လည်း​ကောင်း<br> <span class="br-ind"><br><span class="indent">&nbsp;</span></span>ကင်း​ဝေး​အောင်​စောင့်​စည်း​လော့​။<sup class="fnm"><a name="fnm11" href="#fn11">11</a></sup><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>မ​ကောင်း​မှု​မှ​ဖယ်​ခွာ​၍ ကောင်း​သော​အ​မှု​ကို​ပြု​လော့​။<br> <span class="br-ind"><br><span class="indent">&nbsp;</span></span>ငြိမ်း​ချမ်း​မှု​ကို​ရှာ​ဖွေ​၍ ၎င်း​ကို​လက်​ကိုင်​ပြု​လော့​။<sup class="fnm"><a name="fnm12" href="#fn12">12</a></sup><br></div>
<div class="v" id="v15"><span class="vn">15</span> <span class="br-p"><br><br></span><span class="br-ind"><br><span class="indent">&nbsp;</span></span>ထာ​ဝ​ရ​ဘု​ရား​၏​မျက်​စိ​တော်​သည် ဖြောင့်​မတ်​သော​သူ​တို့​ကို​ကြည့်​ရှု​၍<br> <span class="br-ind"><br><span class="indent">&nbsp;</span></span>ကိုယ်​တော်​၏​နား​တော်​သည် သူ​တို့​၏​အော်​ဟစ်​သံ​ကို​နား​ထောင်​တော်​မူ​၏​။<sup class="fnm"><a name="fnm13" href="#fn13">13</a></sup><br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>ထာ​ဝ​ရ​ဘု​ရား​သည် မ​ကောင်း​မှု​ပြု​သော​သူ​တို့​နှင့်​ပတ်​သက်​သည့်​အောက်​မေ့​စ​ရာ​ကို<br> <span class="br-ind"><br><span class="indent">&nbsp;</span></span>ကမ္ဘာ​မြေ​ကြီး​ပေါ်​မှ​ဖယ်​ရှား​ရန် သူ​တို့​ထံ​မှ​မျက်​နှာ​လွှဲ​တော်​မူ​၏​။<sup class="fnm"><a name="fnm14" href="#fn14">14</a></sup><br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>ဖြောင့်​မတ်​သော​သူ​တို့​အော်​ဟစ်​တောင်း​လျှောက်​ကြ​သော​အ​ခါ ထာ​ဝ​ရ​ဘု​ရား​သည်​နား​ညောင်း​၍<br> <span class="br-ind"><br><span class="indent">&nbsp;</span></span>သူ​တို့​၏​ဆင်း​ရဲ​ဒုက္ခ​အ​ပေါင်း​တို့​မှ သူ​တို့​ကို​ကယ်​နုတ်​တော်​မူ​၏​။<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>ထာ​ဝ​ရ​ဘု​ရား​သည် စိတ်​နှ​လုံး​ကျိုး​ပဲ့​သော​သူ​တို့​နှင့်​နီး​တော်​မူ​၍<br> <span class="br-ind"><br><span class="indent">&nbsp;</span></span>စိတ်​ကြေ​မွ​သော​သူ​တို့​ကို ကယ်​တင်​တော်​မူ​၏​။<sup class="fnm"><a name="fnm15" href="#fn15">15</a></sup><br></div>
<div class="v" id="v19"><span class="vn">19</span> <span class="br-p"><br><br></span><span class="br-ind"><br><span class="indent">&nbsp;</span></span>ဖြောင့်​မတ်​သော​သူ​၏​ဒုက္ခ​များ​ပြား​သော်​လည်း<br> <span class="br-ind"><br><span class="indent">&nbsp;</span></span>ထာ​ဝ​ရ​ဘု​ရား​သည် ထို​ဒုက္ခ​အား​လုံး​ထဲ​မှ သူ့​ကို​ကယ်​နုတ်​တော်​မူ​၏​။<sup class="fnm"><a name="fnm16" href="#fn16">16</a></sup><br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>သူ​၏​အ​ရိုး​ရှိ​သ​မျှ​တို့​ကို​စောင့်​ရှောက်​တော်​မူ​၍<br> <span class="br-ind"><br><span class="indent">&nbsp;</span></span>ထို​အ​ရိုး​တစ်​ချောင်း​မျှ​ချိုး​ဖဲ့​ခြင်း​မ​ခံ​ရ​။<sup class="fnm"><a name="fnm17" href="#fn17">17</a></sup><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>မ​ကောင်း​မှု​သည် ဆိုး​ယုတ်​သော​သူ​တို့​ကို​သေ​ဆုံး​စေ​လိမ့်​မည်​။<br> <span class="br-ind"><br><span class="indent">&nbsp;</span></span>ဖြောင့်​မတ်​သော​သူ​ကို​မုန်း​သော​သူ​တို့​သည်​လည်း ပြစ်​ဒဏ်​စီ​ရင်​ခြင်း​ခံ​ရ​လိမ့်​မည်​။<sup class="fnm"><a name="fnm18" href="#fn18">18</a></sup><br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>ထာ​ဝ​ရ​ဘု​ရား​သည် မိ​မိ​အ​စေ​အ​ပါး​တို့​၏​စိတ်​ဝိ​ညာဉ်​ကို ရွေး​နုတ်​ကယ်​တင်​တော်​မူ​သည်​ဖြစ်​၍<br> <span class="br-ind"><br><span class="indent">&nbsp;</span></span>ကိုယ်​တော်​ကို​ခို​လှုံ​သော​သူ​တစ်​စုံ​တစ်​ဦး​မျှ ပြစ်​ဒဏ်​စီ​ရင်​ခြင်း​ခံ​ရ​လိမ့်​မည်​မ​ဟုတ်​။<sup class="fnm"><a name="fnm19" href="#fn19">19</a></sup><br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဧ ၅:၂၀။</div>
<div class="fn"><sup class="fnt"><a name="fn2" href="#fnm2">2</a></sup> ဆာ ၄၄:၈၊ ယေ ၉:၂၄။</div>
<div class="fn"><sup class="fnt"><a name="fn3" href="#fnm3">3</a></sup> ဆာ ၆၉:၃၀၊ လု ၁:၄၆။</div>
<div class="fn"><sup class="fnt"><a name="fn4" href="#fnm4">4</a></sup> ဟေ​ရှာ ၆၀:၅။</div>
<div class="fn"><sup class="fnt"><a name="fn5" href="#fnm5">5</a></sup> ဟေ​ဗြဲ ၁:၁၄။</div>
<div class="fn"><sup class="fnt"><a name="fn6" href="#fnm6">6</a></sup> ၁ပေ ၂:၂-၃။</div>
<div class="fn"><sup class="fnt"><a name="fn7" href="#fnm7">7</a></sup> ဆာ ၂:၁၂။</div>
<div class="fn"><sup class="fnt"><a name="fn8" href="#fnm8">8</a></sup> ယော​ဘ ၄:၁၀၊ ဆာ ၈၄:၁၁။</div>
<div class="fn"><sup class="fnt"><a name="fn9" href="#fnm9">9</a></sup> ဆာ ၆၆:၁၆။</div>
<div class="fn"><sup class="fnt"><a name="fn10" href="#fnm10">10</a></sup> ဒေ ၃:၁၃၊ ၆:၆။</div>
<div class="fn"><sup class="fnt"><a name="fn11" href="#fnm11">11</a></sup> ဆာ ၃၉:၁၊ ၁၄၁:၃၊ သု ၁၃:၃၊ ယာ ၁:၂၆၊ ၁ပေ ၃:၁၀။</div>
<div class="fn"><sup class="fnt"><a name="fn12" href="#fnm12">12</a></sup> ဆာ ၃၇:၂၇၊ ဟေ​ရှာ ၁:၁၆-၁၇၊ ရော ၁၄:၁၉၊ ဟေ​ဗြဲ ၁၂:၁၄၊ ၁ပေ ၃:၁၁။</div>
<div class="fn"><sup class="fnt"><a name="fn13" href="#fnm13">13</a></sup> ဆာ ၃၃:၁၈၊ ၁ပေ ၃:၁၂။</div>
<div class="fn"><sup class="fnt"><a name="fn14" href="#fnm14">14</a></sup> ၁ပေ ၃:၁၀-၁၂။</div>
<div class="fn"><sup class="fnt"><a name="fn15" href="#fnm15">15</a></sup> ဆာ ၅၁:၁၇၊ ၁၄၇:၃၊ ဟေ​ရှာ ၆၁:၁။</div>
<div class="fn"><sup class="fnt"><a name="fn16" href="#fnm16">16</a></sup> ၂တိ ၃:၁၁-၁၂။</div>
<div class="fn"><sup class="fnt"><a name="fn17" href="#fnm17">17</a></sup> ထွ ၁၂:၄၆၊ တော ၉:၁၂၊ ယော ၁၉:၃၆။</div>
<div class="fn"><sup class="fnt"><a name="fn18" href="#fnm18">18</a></sup> ဆာ ၉၄:၂၃၊ သု ၂၄:၁၆။</div>
<div class="fn"><sup class="fnt"><a name="fn19" href="#fnm19">19</a></sup> ရော ၈:၁။</div>
</div>
<!-- PARSED ABOVE; EDITING MAY BREAK PARSER -->
</body></html>