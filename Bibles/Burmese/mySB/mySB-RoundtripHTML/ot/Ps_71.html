<html><head>
<meta http-equiv="Content-Type" content="text/html;charset=utf-8" />
<title>Ps 71 &ndash; ဆာ​လံ​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 71);">
<div id="navbar"><a href="../index.html">Myanmar Standard Bible</a> &ndash; <b>ဆာ​လံ​ကျမ်း</b> &ndash; <a href="Ps_1.html">1</a> ... <a href="Ps_69.html">69</a> <a href="Ps_70.html">70</a> <b>71</b> <a href="Ps_72.html">72</a> <a href="Ps_73.html">73</a> ... <a href="Ps_150.html">150</a> </div><hr>
<h1>Ps 71</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>အို​မင်း​ချိန်​၌​ရ​ရှိ​သော​ဘု​ရား​သ​ခင်​၏​မ​စ​တော်​မူ​ခြင်း</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>အို ထာ​ဝ​ရ​ဘု​ရား​၊ ကိုယ်​တော်​ကို အ​ကျွန်ုပ်​ခို​လှုံ​ပါ​၏​။<br> <span class="br-ind"><br><span class="indent">&nbsp;</span></span>အ​ကျွန်ုပ်​သည် မည်​သည့်​အ​ခါ​မျှ အ​ရှက်​မ​ကွဲ​ရ​ပါ​စေ​နှင့်​။<sup class="fnm"><a name="fnm1" href="#fn1">1</a></sup><br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>ကိုယ်​တော်​၏​ဖြောင့်​မတ်​ခြင်း​အား​ဖြင့် အ​ကျွန်ုပ်​ကို​ကယ်​နုတ်​၍ အ​ကျွန်ုပ်​ကို​လွတ်​မြောက်​စေ​တော်​မူ​ပါ​။<sup class="fnm"><a name="fnm2" href="#fn2">2</a></sup> <br> <span class="br-ind"><br><span class="indent">&nbsp;</span></span>အ​ကျွန်ုပ်​ကို​ဂ​ရု​စိုက်​နား​ထောင်​ပြီး အ​ကျွန်ုပ်​ကို​ကယ်​တင်​တော်​မူ​ပါ​။<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>အ​ကျွန်ုပ်​အ​စဉ်​မ​ပြတ်​ဝင်​ရောက်​မှီ​ခို​နိုင်​သော​ကျောက်​ဆောင်​ဖြစ်​တော်​မူ​ပါ​။<br> <span class="br-ind"><br><span class="indent">&nbsp;</span></span>အ​ကျွန်ုပ်​ကို​ကယ်​တင်​ရန် ကိုယ်​တော်​အ​မိန့်​ရှိ​တော်​မူ​ပြီ​။<br> <span class="br-ind"><br><span class="indent">&nbsp;</span></span>အ​ကြောင်း​မူ​ကား ကိုယ်​တော်​သည် အ​ကျွန်ုပ်​၏​ကျောက်​နှင့် အ​ကျွန်ုပ်​၏​ရဲ​တိုက်​ဖြစ်​ပါ​၏​။<sup class="fnm"><a name="fnm3" href="#fn3">3</a></sup><br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>အို အ​ကျွန်ုပ်​၏​ဘု​ရား​သ​ခင်​၊ ဆိုး​ယုတ်​သော​သူ​တို့​၏​လက်​မှ​လည်း​ကောင်း​၊<br> <span class="br-ind"><br><span class="indent">&nbsp;</span></span>မ​တ​ရား​သော​သူ​နှင့်​ကြမ်း​ကြုတ်​သော​သူ​၏​လက်​ထဲ​မှ​လည်း​ကောင်း<br> <span class="br-ind"><br><span class="indent">&nbsp;</span></span>အ​ကျွန်ုပ်​ကို​လွတ်​မြောက်​စေ​တော်​မူ​ပါ​။<sup class="fnm"><a name="fnm4" href="#fn4">4</a></sup><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>အ​ကြောင်း​မူ​ကား အို ဘု​ရား​ရှင် ထာ​ဝ​ရ​ဘု​ရား​၊ ကိုယ်​တော်​သည် အ​ကျွန်ုပ်​၏​မျှော်​လင့်​ရာ​ဖြစ်​ပါ​၏​။<br> <span class="br-ind"><br><span class="indent">&nbsp;</span></span>အ​ကျွန်ုပ်​ပျို​ရွယ်​စဉ်​မှ​စ​၍ အ​ကျွန်ုပ်​၏​ကိုး​စား​ရာ​ဖြစ်​ပါ​၏​။<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>အ​ကျွန်ုပ်​သည် မွေး​ဖွား​ချိန်​မှ​စ​၍ ကိုယ်​တော်​ကို​မှီ​ခို​အား​ထား​ပါ​၏​။<br> <span class="br-ind"><br><span class="indent">&nbsp;</span></span>အ​ကျွန်ုပ်​၏​မိ​ခင်​ဝမ်း​ထဲ​မှ အ​ကျွန်ုပ်​ကို​ထုတ်​ဆောင်​ခဲ့​သော​အ​ရှင်​မှာ ကိုယ်​တော်​သာ​ဖြစ်​ပါ​၏​။<sup class="fnm"><a name="fnm5" href="#fn5">5</a></sup> <br> <span class="br-ind"><br><span class="indent">&nbsp;</span></span>အ​ကျွန်ုပ်​သည် ကိုယ်​တော်​ကို အ​စဉ်​ချီး​မွမ်း​ပါ​မည်​။<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>အ​ကျွန်ုပ်​သည် များ​စွာ​သော​သူ​တို့​အ​တွက် ရှေ့​ပြေး​နိ​မိတ်​ကဲ့​သို့​ဖြစ်​ပါ​၏​။<br> <span class="br-ind"><br><span class="indent">&nbsp;</span></span>သို့​သော် ကိုယ်​တော်​သည် အ​ကျွန်ုပ်​၏​ခိုင်​ခံ့​သော​ခို​လှုံ​ရာ​ဖြစ်​ပါ​၏​။<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>အ​ကျွန်ုပ်​၏​နှုတ်​သည် ကိုယ်​တော်​၏​ဂုဏ်​ကျေး​ဇူး​တော်​နှင့်<br> <span class="br-ind"><br><span class="indent">&nbsp;</span></span>ကိုယ်​တော်​၏​ဘုန်း​အ​သ​ရေ​တော်​ဖြင့် တစ်​နေ့​လုံး​ပြည့်​လျက်​ရှိ​ပါ​၏​။<br></div>
<div class="v" id="v9"><span class="vn">9</span> <span class="br-p"><br><br></span><span class="br-ind"><br><span class="indent">&nbsp;</span></span>အ​ကျွန်ုပ်​အို​မင်း​သော​အ​ခါ အ​ကျွန်ုပ်​ကို​ပစ်​ထား​တော်​မ​မူ​ပါ​နှင့်​။<br> <span class="br-ind"><br><span class="indent">&nbsp;</span></span>အ​ကျွန်ုပ်​၏​ခွန်​အား​ကုန်​ခန်း​သော​အ​ခါ အ​ကျွန်ုပ်​ကို​စွန့်​ပစ်​တော်​မ​မူ​ပါ​နှင့်​။<sup class="fnm"><a name="fnm6" href="#fn6">6</a></sup><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>အ​ကြောင်း​မူ​ကား အ​ကျွန်ုပ်​၏​ရန်​သူ​တို့​သည် အ​ကျွန်ုပ်​ကို​ဆန့်​ကျင်​ပြော​ဆို​ကြ​ပါ​၏​။<br> <span class="br-ind"><br><span class="indent">&nbsp;</span></span>အ​ကျွန်ုပ်​အ​သက်​ကို စောင့်​ကြည့်​နေ​သော​သူ​တို့​သည်​လည်း အ​တူ​တ​ကွ​လျှို့​ဝှက်​ကြံ​စည်​ကြ​လျက်​<sup class="fnm"><a name="fnm7" href="#fn7">7</a></sup><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>“​ဘု​ရား​သ​ခင်​သည် သူ့​ကို​စွန့်​ပစ်​လေ​ပြီ​။<br> <span class="br-ind"><br><span class="indent">&nbsp;</span></span>ကယ်​နုတ်​မည့်​သူ​မ​ရှိ​သည်​ဖြစ်​၍​<sup class="fnm"><a name="fnm8" href="#fn8">8</a></sup> သူ့​ကို​လိုက်​၍​ဖမ်း​ဆီး​ကြ​လော့​”​ဟု ဆို​ကြ​ပါ​၏​။<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>အို ဘု​ရား​သ​ခင်​၊ အ​ကျွန်ုပ်​နှင့်​ဝေး​ဝေး​နေ​တော်​မ​မူ​ပါ​နှင့်​။<sup class="fnm"><a name="fnm9" href="#fn9">9</a></sup> <br> <span class="br-ind"><br><span class="indent">&nbsp;</span></span>အ​ကျွန်ုပ်​၏​ဘု​ရား​သ​ခင်​၊ အ​ကျွန်ုပ်​ကို​ကူ​ညီ​မ​စ​ရန် အ​လျင်​အ​မြန်​ကြွ​လာ​တော်​မူ​ပါ​။<sup class="fnm"><a name="fnm10" href="#fn10">10</a></sup><br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>အ​ကျွန်ုပ်​၏​စိတ်​ဝိ​ညာဉ်​ကို​ပြစ်​တင်​စွပ်​စွဲ​သော​သူ​တို့​သည် အ​ရှက်​ကွဲ​၍ ပျက်​စီး​ကြ​ရ​ပါ​စေ​သော​။<br> <span class="br-ind"><br><span class="indent">&nbsp;</span></span>အ​ကျွန်ုပ်​ဒုက္ခ​ရောက်​ရန် ရှာ​ကြံ​သော​သူ​တို့​သည် ကဲ့​ရဲ့​ပြစ်​တင်​ခြင်း​နှင့်​အ​သ​ရေ​ပျက်​ခြင်း​၌ နစ်​မွန်း​ကြ​ရ​ပါ​စေ​သော​။<sup class="fnm"><a name="fnm11" href="#fn11">11</a></sup><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>အ​ကျွန်ုပ်​မူ​ကား ကိုယ်​တော်​ကို အ​စဉ်​မ​ပြတ်​မျှော်​လင့်​ကိုး​စား​၍<br> <span class="br-ind"><br><span class="indent">&nbsp;</span></span>ကိုယ်​တော်​၏​ဂုဏ်​ကျေး​ဇူး​တော်​အ​ပေါင်း​ကို ပို​၍​ပို​၍​ချီး​မွမ်း​ပါ​မည်​။<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ကိုယ်​တော်​၏​ဖြောင့်​မတ်​ခြင်း​နှင့်​ကယ်​တင်​ခြင်း​၏​အ​ရေ​အ​တွက်​ကို<br> <span class="br-ind"><br><span class="indent">&nbsp;</span></span>အ​ကျွန်ုပ်​မ​သိ​နိုင်​သော်​လည်း အ​ကျွန်ုပ်​၏​နှုတ်​သည် ထို​အ​ကြောင်း​တို့​ကို တစ်​နေ့​လုံး​ပြော​ကြား​ပါ​မည်​။<sup class="fnm"><a name="fnm12" href="#fn12">12</a></sup><br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>အ​ကျွန်ုပ်​သည် ဘု​ရား​ရှင်​ထာ​ဝ​ရ​ဘု​ရား​၏ အ​စွမ်း​တန်​ခိုး​တော်​များ​ဖြင့် သွား​၍<br> <span class="br-ind"><br><span class="indent">&nbsp;</span></span>ကိုယ်​တော်​၏​ဖြောင့်​မတ်​ခြင်း​ကို​သာ ထုတ်​ဖော်​ပြော​ဆို​ပါ​မည်​။<br></div>
<div class="v" id="v17"><span class="vn">17</span> <span class="br-p"><br><br></span><span class="br-ind"><br><span class="indent">&nbsp;</span></span>အို ဘု​ရား​သ​ခင်​၊ ကိုယ်​တော်​သည် အ​ကျွန်ုပ်​ပျို​ရွယ်​စဉ်​မှ​စ​၍ အ​ကျွန်ုပ်​ကို​သွန်​သင်​တော်​မူ​ပါ​ပြီ​။<br> <span class="br-ind"><br><span class="indent">&nbsp;</span></span>သို့​ဖြစ်​၍ အ​ကျွန်ုပ်​သည် ကိုယ်​တော်​၏​အံ့​ဖွယ်​သော​အ​မှု​တို့​ကို ယ​ခု​တိုင်​အောင် ပြော​ကြား​ပါ​၏​။<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>အို ဘု​ရား​သ​ခင်​၊ ကိုယ်​တော်​၏​ဘုန်း​လက်​ရုံး​တော်​အ​ကြောင်း​ကို ဤ​မျိုး​ဆက်​အား​လည်း​ကောင်း​၊<br> <span class="br-ind"><br><span class="indent">&nbsp;</span></span>ကိုယ်​တော်​၏​အ​စွမ်း​တန်​ခိုး​တော်​အ​ကြောင်း​ကို နောင်​လာ​နောက်​သား​အ​ပေါင်း​တို့​အား​လည်း​ကောင်း<br> <span class="br-ind"><br><span class="indent">&nbsp;</span></span>မ​ပြော​ကြား​မီ​တိုင်​အောင် အ​ကျွန်ုပ်​သည် အို​မင်း​၍ ဆံ​ပင်​ဖြူ​လျက်​ရှိ​လျှင်​ပင်<br> <span class="br-ind"><br><span class="indent">&nbsp;</span></span>အ​ကျွန်ုပ်​ကို​စွန့်​ပစ်​တော်​မ​မူ​ပါ​နှင့်​။<sup class="fnm"><a name="fnm13" href="#fn13">13</a></sup><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>အို ဘု​ရား​သ​ခင်​၊ ကိုယ်​တော်​၏​ဖြောင့်​မတ်​ခြင်း​သည် အ​ထက်​ကောင်း​ကင်​တိုင်​အောင်​ရောက်​ပါ​၏​။<br> <span class="br-ind"><br><span class="indent">&nbsp;</span></span>ကြီး​မြတ်​သော​အ​မှု​တို့​ကို​ပြု​တော်​မူ​သော​ဘု​ရား​သ​ခင်​၊ မည်​သူ​သည် ကိုယ်​တော်​နှင့်​တူ​ပါ​သ​နည်း​။<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>အ​ကျွန်ုပ်​အား များ​စွာ​သော​ဆင်း​ရဲ​ဒုက္ခ​နှင့် ဘေး​အန္တ​ရာယ်​တို့​ကို​ကြုံ​တွေ့​စေ​တော်​မူ​သော​ကိုယ်​တော်​သည်<br> <span class="br-ind"><br><span class="indent">&nbsp;</span></span>အ​ကျွန်ုပ်​ကို အ​သက်​ရှင်​စေ​၍ မြေ​ကြီး​၏​နက်​ရှိုင်း​ရာ​အ​ရပ်​ထဲ​မှ အ​ကျွန်ုပ်​ကို ပြန်​တက်​လာ​စေ​တော်​မူ​လိမ့်​မည်​။<sup class="fnm"><a name="fnm14" href="#fn14">14</a></sup><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>ကိုယ်​တော်​သည် အ​ကျွန်ုပ်​ကို​ပို​၍​ကြီး​မြတ်​စေ​လျက် အ​ကျွန်ုပ်​ကို တစ်​ဖန် နှစ်​သိမ့်​ပေး​တော်​မူ​လိမ့်​မည်​။<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>အို အ​ကျွန်ုပ်​၏​ဘု​ရား​သ​ခင်​၊ အ​ကျွန်ုပ်​သည် ကိုယ်​တော်​၏​သစ္စာ​တော်​အ​တွက်<br> <span class="br-ind"><br><span class="indent">&nbsp;</span></span>စောင်း​ပြား​တူ​ရိ​ယာ​တီး​၍ ကိုယ်​တော်​၏​ကျေး​ဇူး​တော်​ကို​ချီး​မွမ်း​ပါ​မည်​။<br> <span class="br-ind"><br><span class="indent">&nbsp;</span></span>အစ္စ​ရေး​လူ​မျိုး​တို့​၏​သန့်​ရှင်း​သော​အ​ရှင်​၊<br> <span class="br-ind"><br><span class="indent">&nbsp;</span></span>အ​ကျွန်ုပ်​သည် ကိုယ်​တော်​ကို စောင်း​တီး​၍ သီ​ဆို​ချီး​မွမ်း​ပါ​မည်​။<sup class="fnm"><a name="fnm15" href="#fn15">15</a></sup><br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>ကိုယ်​တော်​ကို​သီ​ဆို​ချီး​မွမ်း​သော​အ​ခါ အ​ကျွန်ုပ်​၏​နှုတ်​ခမ်း​သည်​လည်း​ကောင်း​၊<br> <span class="br-ind"><br><span class="indent">&nbsp;</span></span>ကိုယ်​တော်​ရွေး​နုတ်​ကယ်​တင်​တော်​မူ​သော အ​ကျွန်ုပ်​၏​စိတ်​ဝိ​ညာဉ်​သည်​လည်း​ကောင်း<br> <span class="br-ind"><br><span class="indent">&nbsp;</span></span>ရွှင်​လန်း​စွာ​ကြွေး​ကြော်​ပါ​မည်​။<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>အ​ကျွန်ုပ်​၏​လျှာ​သည်​လည်း ကိုယ်​တော်​၏​ဖြောင့်​မတ်​ခြင်း​ကို တစ်​နေ့​လုံး​မြွက်​ဆို​ပါ​မည်​။<br> <span class="br-ind"><br><span class="indent">&nbsp;</span></span>အ​ကြောင်း​မူ​ကား အ​ကျွန်ုပ်​ဒုက္ခ​ရောက်​စေ​ရန် ရှာ​ကြံ​သော​သူ​တို့​သည်<br> <span class="br-ind"><br><span class="indent">&nbsp;</span></span>ရှက်​ကွဲ​၍ မျက်​နှာ​ပျက်​ကြ​ပါ​ပြီ​။<sup class="fnm"><a name="fnm16" href="#fn16">16</a></sup><br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဆာ ၃၁:၁။</div>
<div class="fn"><sup class="fnt"><a name="fn2" href="#fnm2">2</a></sup> ဆာ ၃၁:၂</div>
<div class="fn"><sup class="fnt"><a name="fn3" href="#fnm3">3</a></sup> ဆာ ၃၁:၂-၃။</div>
<div class="fn"><sup class="fnt"><a name="fn4" href="#fnm4">4</a></sup> ဆာ ၁၄၀:၁၊ ၄။</div>
<div class="fn"><sup class="fnt"><a name="fn5" href="#fnm5">5</a></sup> ဆာ ၂၂:၉-၁၀။</div>
<div class="fn"><sup class="fnt"><a name="fn6" href="#fnm6">6</a></sup> ဆာ ၇၁:၁၈။</div>
<div class="fn"><sup class="fnt"><a name="fn7" href="#fnm7">7</a></sup> ဆာ ၅၆:၆။</div>
<div class="fn"><sup class="fnt"><a name="fn8" href="#fnm8">8</a></sup> ဆာ ၃:၂။</div>
<div class="fn"><sup class="fnt"><a name="fn9" href="#fnm9">9</a></sup> ဆာ ၂၂:၁၁၊ ၃၅:၂၂။</div>
<div class="fn"><sup class="fnt"><a name="fn10" href="#fnm10">10</a></sup> ဆာ ၂၂:၁၉၊ ၃၈:၂၂၊ ၄၀:၁၃။</div>
<div class="fn"><sup class="fnt"><a name="fn11" href="#fnm11">11</a></sup> ဆာ ၇၁:၂၄။</div>
<div class="fn"><sup class="fnt"><a name="fn12" href="#fnm12">12</a></sup> ဆာ ၄၀:၅။</div>
<div class="fn"><sup class="fnt"><a name="fn13" href="#fnm13">13</a></sup> ဆာ ၇၁:၉၊ ဟေ​ရှာ ၄၆:၄။</div>
<div class="fn"><sup class="fnt"><a name="fn14" href="#fnm14">14</a></sup> ဆာ ၆၀:၃၊ ၈၅:၆၊ ဟော ၆:၂။</div>
<div class="fn"><sup class="fnt"><a name="fn15" href="#fnm15">15</a></sup> ဆာ ၃၃:၂။</div>
<div class="fn"><sup class="fnt"><a name="fn16" href="#fnm16">16</a></sup> ဆာ ၃၅:၂၈၊ ၇၁:၁၃။</div>
</div>
<!-- PARSED ABOVE; EDITING MAY BREAK PARSER -->
</body></html>