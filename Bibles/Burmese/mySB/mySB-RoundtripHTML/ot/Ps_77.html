<html><head>
<meta http-equiv="Content-Type" content="text/html;charset=utf-8" />
<title>Ps 77 &ndash; ဆာ​လံ​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 77);">
<div id="navbar"><a href="../index.html">Myanmar Standard Bible</a> &ndash; <b>ဆာ​လံ​ကျမ်း</b> &ndash; <a href="Ps_1.html">1</a> ... <a href="Ps_75.html">75</a> <a href="Ps_76.html">76</a> <b>77</b> <a href="Ps_78.html">78</a> <a href="Ps_79.html">79</a> ... <a href="Ps_150.html">150</a> </div><hr>
<h1>Ps 77</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ဆင်း​ရဲ​ဒုက္ခ​ရောက်​ချိန် အား​ထား​ရာ</h2><span class="vn">1</span> <span class="br-p"><br><br></span><b>ဂီ​တ​မှူး​အ​တွက်​၊ ယေ​ဒု​သုန်​အ​တွက်​၊ အာ​သပ်​၏​ဆာ​လံ</b> <span class="br-p"><br><br></span><span class="br-ind"><br><span class="indent">&nbsp;</span></span>ငါ​သည် ဘု​ရား​သ​ခင်​ထံ​သို့ အ​သံ​ကို​လွှင့်​၍ အော်​ဟစ်​တောင်း​လျှောက်​၏​။<br> <span class="br-ind"><br><span class="indent">&nbsp;</span></span>ဘု​ရား​သ​ခင်​ထံ​သို့ အ​သံ​ကို​လွှင့်​သော​အ​ခါ ကိုယ်​တော်​သည် ငါ့​ကို စူး​စိုက်​နား​ထောင်​တော်​မူ​၏​။<sup class="fnm"><a name="fnm1" href="#fn1">1</a></sup><br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>ငါ​ဆင်း​ရဲ​ဒုက္ခ​ရောက်​သော​ကာ​လ​၌ ဘု​ရား​ရှင်​ကို​ငါ​ရှာ​၏​။<br> <span class="br-ind"><br><span class="indent">&nbsp;</span></span>ည​အ​ချိန်​၌ ငါ​၏​လက်​တို့​ကို လက်​ပန်း​မ​ကျ​စေ​ဘဲ ဆန့်​တန်း​၏​။<br> <span class="br-ind"><br><span class="indent">&nbsp;</span></span>ငါ​၏​စိတ်​ဝိ​ညာဉ်​သည် နှစ်​သိမ့်​ပေး​ခြင်း​ကို ငြင်း​ပယ်​၏​။<sup class="fnm"><a name="fnm2" href="#fn2">2</a></sup><br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>ငါ​သည် ဘု​ရား​သ​ခင်​ကို​အောက်​မေ့​၍ မ​ငြိမ်​မ​သက်​ဖြစ်​၏​။<br> <span class="br-ind"><br><span class="indent">&nbsp;</span></span>ငါ​တွေး​တော​ဆင်​ခြင်​သော​အ​ခါ ငါ​၏​ဝိ​ညာဉ်​သည် ညှိုး​ငယ်​၏​။<sup class="fnm"><a name="fnm3" href="#fn3">3</a></sup> (​စေ​လာ​​<sup class="fnm"><a name="fnm4" href="#fn4">4</a></sup>)<br></div>
<div class="v" id="v4"><span class="vn">4</span> <span class="br-p"><br><br></span><span class="br-ind"><br><span class="indent">&nbsp;</span></span>ကိုယ်​တော်​သည် အ​ကျွန်ုပ်​၏​မျက်​ခွံ​ကို​မ​ပိတ်​နိုင်​အောင်​ကိုင်​ထား​တော်​မူ​၏​။<sup class="fnm"><a name="fnm5" href="#fn5">5</a></sup> <br> <span class="br-ind"><br><span class="indent">&nbsp;</span></span>အ​ကျွန်ုပ်​သည် မ​ငြိမ်​မ​သက်​ဖြစ်​၍ စ​ကား​ပင်​မ​ပြော​နိုင်​ပါ​။<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>ငါ​သည် လွန်​ခဲ့​သော​နေ့​ရက်​များ​နှင့်<br> <span class="br-ind"><br><span class="indent">&nbsp;</span></span>ရှေး​ယ​ခင်​နှစ်​များ​အ​ကြောင်း​ကို စဉ်း​စား​၏​။<sup class="fnm"><a name="fnm6" href="#fn6">6</a></sup><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>ည​အ​ခါ​၌ ငါ​၏​တေး​သီ​ချင်း​ကို​သ​တိ​ရ​လျက် ငါ့​စိတ်​နှ​လုံး​ထဲ​၌ တွေး​တော​ဆင်​ခြင်​၏​။<sup class="fnm"><a name="fnm7" href="#fn7">7</a></sup> <br> <span class="br-ind"><br><span class="indent">&nbsp;</span></span>ငါ​၏​ဝိ​ညာဉ်​သည်​လည်း စူး​စမ်း​သုံး​သပ်​လျက်​နေ​၏​။<br></div>
<div class="v" id="v7"><span class="vn">7</span> <span class="br-p"><br><br></span><span class="br-ind"><br><span class="indent">&nbsp;</span></span>ဘု​ရား​ရှင်​သည် အ​စဉ်​အ​မြဲ​ငြင်း​ပယ်​တော်​မူ​မည်​လော​။<sup class="fnm"><a name="fnm8" href="#fn8">8</a></sup> <br> <span class="br-ind"><br><span class="indent">&nbsp;</span></span>ကိုယ်​တော်​သည် နောက်​တစ်​ဖန်​ထပ်​၍ ကျေး​ဇူး​မ​ပြု​ဘဲ နေ​တော်​မူ​မည်​လော​။<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ကိုယ်​တော်​၏​မေတ္တာ​က​ရု​ဏာ​တော်​သည် ထာ​ဝ​ရ​ကုန်​ခန်း​သွား​ပြီ​လော​။<br> <span class="br-ind"><br><span class="indent">&nbsp;</span></span>ကိုယ်​တော်​၏​က​တိ​တော်​များ​သည် မျိုး​ဆက်​အ​စဉ်​အ​ဆက် ပျက်​ပြား​သွား​ပြီ​လော​။<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>ဘု​ရား​သ​ခင်​သည် သ​နား​ကြင်​နာ​ရန်​မေ့​လျော့​တော်​မူ​ပြီ​လော​။<sup class="fnm"><a name="fnm9" href="#fn9">9</a></sup> <br> <span class="br-ind"><br><span class="indent">&nbsp;</span></span>သို့​မ​ဟုတ် အ​မျက်​တော်​ထွက်​၍<br> <span class="br-ind"><br><span class="indent">&nbsp;</span></span>မိ​မိ​၏​သ​နား​စုံ​မက်​ခြင်း​ကို ချုပ်​တည်း​တော်​မူ​ပြီ​လော​။ (​စေ​လာ​)<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>ထို​အ​ခါ “​အ​မြင့်​ဆုံး​သော​အ​ရှင်​၏​လက်​ယာ​လက်​တော်​သည် ပြောင်း​လဲ​သွား​သ​ဖြင့်<br> <span class="br-ind"><br><span class="indent">&nbsp;</span></span>ငါ​အား​နည်း​ရ​ချေ​ပြီ​”​ဟု ငါ​ဆို​၏​။<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>အ​ကျွန်ုပ်​သည် ထာ​ဝ​ရ​ဘု​ရား​၏​လုပ်​ဆောင်​တော်​မူ​ချက်​တို့​ကို အောက်​မေ့​ပါ​မည်​။<br> <span class="br-ind"><br><span class="indent">&nbsp;</span></span>ရှေး​ကာ​လ​၌ ကိုယ်​တော်​ပြု​တော်​မူ​သော အံ့​ဖွယ်​သော​အ​မှု​တို့​ကို အ​မှန်​ပင် အောက်​မေ့​ပါ​မည်​။<sup class="fnm"><a name="fnm10" href="#fn10">10</a></sup><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>ကိုယ်​တော်​၏​လုပ်​ဆောင်​တော်​မူ​ချက်​ရှိ​သ​မျှ​တို့​ကို​လည်း အ​ကျွန်ုပ်​ဆင်​ခြင်​အောက်​မေ့​ပါ​မည်​။<br> <span class="br-ind"><br><span class="indent">&nbsp;</span></span>ကိုယ်​တော်​ပြု​​<sup class="fnm"><a name="fnm11" href="#fn11">11</a></sup>တော်​မူ​သော​အ​မှု​တို့​ကို​လည်း တွေး​တော​ဆင်​ခြင်​ပါ​မည်​။<br></div>
<div class="v" id="v13"><span class="vn">13</span> <span class="br-p"><br><br></span><span class="br-ind"><br><span class="indent">&nbsp;</span></span>အို ဘု​ရား​သ​ခင်​၊ ကိုယ်​တော်​၏​လမ်း​သည် သန့်​ရှင်း​ပါ​၏​။<br> <span class="br-ind"><br><span class="indent">&nbsp;</span></span>မည်​သည့်​ဘု​ရား​သည် ဘု​ရား​သ​ခင်​ကဲ့​သို့ ကြီး​မြတ်​သ​နည်း​။<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ကိုယ်​တော်​သည် အံ့​ဖွယ်​သော​အ​မှု​တို့​ကို​ပြု​တော်​မူ​သော​ဘု​ရား​ဖြစ်​တော်​မူ​၏​။<br> <span class="br-ind"><br><span class="indent">&nbsp;</span></span>ကိုယ်​တော်​၏​အ​စွမ်း​သတ္တိ​ကို လူ​မျိုး​တ​ကာ​တို့​အား သိ​မြင်​စေ​တော်​မူ​ပြီ​။<sup class="fnm"><a name="fnm12" href="#fn12">12</a></sup><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ကိုယ်​တော်​သည် မိ​မိ​၏​လူ​မျိုး​တော်​တည်း​ဟူ​သော ယာ​ကုပ်​နှင့်​ယော​သပ်​၏​အ​မျိုး​အ​နွယ်​တို့​ကို<br> <span class="br-ind"><br><span class="indent">&nbsp;</span></span>လက်​ရုံး​တော်​ဖြင့်​ရွေး​နုတ်​တော်​မူ​ပြီ​။<sup class="fnm"><a name="fnm13" href="#fn13">13</a></sup> (​စေ​လာ​)<br></div>
<div class="v" id="v16"><span class="vn">16</span> <span class="br-p"><br><br></span><span class="br-ind"><br><span class="indent">&nbsp;</span></span>အို ဘု​ရား​သ​ခင်​၊ ရေ​တို့​သည် ကိုယ်​တော်​ကို​မြင်​ကြ​ပါ​၏​။<br> <span class="br-ind"><br><span class="indent">&nbsp;</span></span>ရေ​တို့​သည် ကိုယ်​တော်​ကို​မြင်​၍ တုန်​လှုပ်​ကြ​ပါ​၏​။<br> <span class="br-ind"><br><span class="indent">&nbsp;</span></span>နက်​ရှိုင်း​သော​ရေ​ထု​များ​သည်​လည်း လှုပ်​ခတ်​ကြ​ပါ​၏​။<sup class="fnm"><a name="fnm14" href="#fn14">14</a></sup><br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>တိမ်​တိုက်​တို့​သည် ရေ​များ​ကို​သွန်း​ချ​၍ မိုး​ကောင်း​ကင်​တို့​သည် ထစ်​ချုန်း​သံ​ကို​ပေး​ကြ​ပါ​၏​။<br> <span class="br-ind"><br><span class="indent">&nbsp;</span></span>ကိုယ်​တော်​၏​မြား​တို့​သည်​လည်း အ​ရပ်​ရပ်​သို့​ရောက်​ကြ​ပါ​၏​။<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>ကိုယ်​တော်​၏​ထစ်​ချုန်း​သံ​သည် လေ​ပွေ​၌​ပါ​၍ လျှပ်​စီး​တို့​သည် ကမ္ဘာ​လော​က​ကို​လင်း​လက်​စေ​ပါ​၏​။<br> <span class="br-ind"><br><span class="indent">&nbsp;</span></span>ကမ္ဘာ​မြေ​ကြီး​သည် လှုပ်​ခတ်​၍ တုန်​ခါ​ပါ​၏​။<sup class="fnm"><a name="fnm15" href="#fn15">15</a></sup><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ကိုယ်​တော်​၏​လမ်း​သည် ပင်​လယ်​ကို​ဖြတ်​ကျော်​၍<br> <span class="br-ind"><br><span class="indent">&nbsp;</span></span>ကိုယ်​တော်​၏​လမ်း​ခ​ရီး​သည် ကျယ်​ဝန်း​သော​ရေ​ပြင်​ကို ဖြတ်​ကျော်​ပါ​၏​။<br> <span class="br-ind"><br><span class="indent">&nbsp;</span></span>သို့​သော် ကိုယ်​တော်​၏​ခြေ​ရာ​တော်​တို့​ကို မ​သိ​မ​မြင်​ရ​ပါ​။<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>ကိုယ်​တော်​သည် မော​ရှေ​နှင့်​အာ​ရုန်​တို့​လက်​ဖြင့်<br> <span class="br-ind"><br><span class="indent">&nbsp;</span></span>မိ​မိ​၏​လူ​မျိုး​တော်​ကို သိုး​အုပ်​ကဲ့​သို့​ပို့​ဆောင်​တော်​မူ​၏​။<sup class="fnm"><a name="fnm16" href="#fn16">16</a></sup><br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဆာ ၃:၄။</div>
<div class="fn"><sup class="fnt"><a name="fn2" href="#fnm2">2</a></sup> က ၃၇:၃၅။</div>
<div class="fn"><sup class="fnt"><a name="fn3" href="#fnm3">3</a></sup> ဆာ ၄၂:၅၊ ၁၁၊ ၄၃:၅။</div>
<div class="fn"><sup class="fnt"><a name="fn4" href="#fnm4">4</a></sup> စေ​လာ = အ​ဓိပ္ပာယ်​မ​သေ​ချာ​သော​ဟေ​ဗြဲ​စ​ကား​လုံး။ ဖြစ်​နိုင်​သော​အ​ဓိပ္ပာယ်​များ​မှာ ၁၊ တေး​က​ဗျာ​တို့​ကို​ရွတ်​ဖတ်​သီ​ဆို​ရာ​၌ သုံး​သောသင်္ကေ​တ။ ၂၊ အ​သံ​တိတ်​ရပ်​နား​စေ​ရန်သင်္ကေ​တ။ ၃၊ ဝတ်​ပြု​ကိုး​ကွယ်​သူ​တို့​အား ပျပ်​ဝပ်​ရှိ​ခိုး​ကြ​စေ​ရန် သင်္ကေ​တ။ ၄၊ ဝတ်​ပြု​ကိုး​ကွယ်​သူ​တို့​အား အ​တူ​တ​ကွ​ရွတ်​ဆို​စေ​ရန်သင်္ကေ​တ။ ၅၊ ထာ​ဝ​ရ ဟု​အ​ဓိပ္ပာယ်​ရ​သော​စ​ကား​လုံး။ (ဆာ ၇၇:၉၊ ၁၅)</div>
<div class="fn"><sup class="fnt"><a name="fn5" href="#fnm5">5</a></sup> ဆာ ၁၀၂:၇။</div>
<div class="fn"><sup class="fnt"><a name="fn6" href="#fnm6">6</a></sup> တ​ရား ၃၂:၇၊ ဆာ ၁၄၃:၅။</div>
<div class="fn"><sup class="fnt"><a name="fn7" href="#fnm7">7</a></sup> ဆာ ၄:၄၊ ၄၂:၈။</div>
<div class="fn"><sup class="fnt"><a name="fn8" href="#fnm8">8</a></sup> ဆာ ၄၄:၉။</div>
<div class="fn"><sup class="fnt"><a name="fn9" href="#fnm9">9</a></sup> ဟေ​ရှာ ၄၉:၁၅။</div>
<div class="fn"><sup class="fnt"><a name="fn10" href="#fnm10">10</a></sup> ဆာ ၁၀၅:၅။</div>
<div class="fn"><sup class="fnt"><a name="fn11" href="#fnm11">11</a></sup> ဆာ ၉:၁၁၊ ဆာ ၉၀:၁၆။</div>
<div class="fn"><sup class="fnt"><a name="fn12" href="#fnm12">12</a></sup> ဆာ ၇၂:၁၈၊ ၁၀၆:၈။</div>
<div class="fn"><sup class="fnt"><a name="fn13" href="#fnm13">13</a></sup> ထွ ၆:၆၊ တ​ရား ၉:၂၉၊ ဆာ ၇၄:၂။</div>
<div class="fn"><sup class="fnt"><a name="fn14" href="#fnm14">14</a></sup> ဆာ ၁၁၄:၃၊ ဟ​ဗ ၃:၁၀။</div>
<div class="fn"><sup class="fnt"><a name="fn15" href="#fnm15">15</a></sup> ဆာ ၁၈:၇၊ ၉၇:၄။</div>
<div class="fn"><sup class="fnt"><a name="fn16" href="#fnm16">16</a></sup> ဆာ ၇၈:၅၂၊ ၈၀:၁၊ ဟေ​ရှာ ၆၃:၁၁-၁၃။</div>
</div>
<!-- PARSED ABOVE; EDITING MAY BREAK PARSER -->
</body></html>