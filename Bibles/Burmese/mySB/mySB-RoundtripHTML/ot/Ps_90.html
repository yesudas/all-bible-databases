<html><head>
<meta http-equiv="Content-Type" content="text/html;charset=utf-8" />
<title>Ps 90 &ndash; ဆာ​လံ​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 90);">
<div id="navbar"><a href="../index.html">Myanmar Standard Bible</a> &ndash; <b>ဆာ​လံ​ကျမ်း</b> &ndash; <a href="Ps_1.html">1</a> ... <a href="Ps_88.html">88</a> <a href="Ps_89.html">89</a> <b>90</b> <a href="Ps_91.html">91</a> <a href="Ps_92.html">92</a> ... <a href="Ps_150.html">150</a> </div><hr>
<h1>Ps 90</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>အ​ပိုင်း (၄)</h2><h2>ဆာ​လံ ၉၀-၁၀၆</h2><h2>ထာ​၀ရ​တည်​သော​ဘု​ရား​သ​ခင်​နှင့်​မ​တည်​မြဲ​သော​လူ</h2><span class="vn">1</span> <span class="br-p"><br><br></span><b>ဘု​ရား​သ​ခင်​၏​လူ မော​ရှေ​၏​ဆု​တောင်း​ချက်</b> <span class="br-p"><br><br></span><span class="br-ind"><br><span class="indent">&nbsp;</span></span>အို ဘု​ရား​ရှင်​၊ ကိုယ်​တော်​သည် မျိုး​ဆက်​အ​စဉ်​အ​ဆက်<br> <span class="br-ind"><br><span class="indent">&nbsp;</span></span>အ​ကျွန်ုပ်​တို့​၏​မှီ​တင်း​ရာ​ဖြစ်​တော်​မူ​၏​။<sup class="fnm"><a name="fnm1" href="#fn1">1</a></sup><br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>တောင်​များ​မ​ဖြစ်​ပေါ်​မီ​၊ မြေ​ကြီး​နှင့်​ကမ္ဘာ​လော​က​ကို ကိုယ်​တော်​ဖြစ်​ပွား​စေ​တော်​မ​မူ​မီ<br> <span class="br-ind"><br><span class="indent">&nbsp;</span></span>ထာ​ဝ​ရ​ကာ​လ​မှ ထာ​ဝ​ရ​ကာ​လ​တိုင်​အောင် ကိုယ်​တော်​သည် ဘု​ရား​သ​ခင်​ဖြစ်​တော်​မူ​၏​။<sup class="fnm"><a name="fnm2" href="#fn2">2</a></sup><br></div>
<div class="v" id="v3"><span class="vn">3</span> <span class="br-p"><br><br></span><span class="br-ind"><br><span class="indent">&nbsp;</span></span>ကိုယ်​တော်​က “​အ​ချင်း​လူ​သား​တို့​၊ ပြန်​သွား​ကြ​လော့​”​ဟု မိန့်​တော်​မူ​လျက်<br> <span class="br-ind"><br><span class="indent">&nbsp;</span></span>လူ​ကို မြေ​မှုန့်​သို့ ပြန်​သွား​စေ​တော်​မူ​၏​။<sup class="fnm"><a name="fnm3" href="#fn3">3</a></sup><br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>အ​ကြောင်း​မူ​ကား ကိုယ်​တော်​၏​ရှေ့​မှောက်​တွင် အ​နှစ်​တစ်​ထောင်​သည်<br> <span class="br-ind"><br><span class="indent">&nbsp;</span></span>ကုန်​လွန်​ပြီး​သော ယ​မန်​နေ့​ကဲ့​သို့​လည်း​ကောင်း​၊ ညဉ့်​ယံ​တစ်​ယံ​ကဲ့​သို့​လည်း​ကောင်း ဖြစ်​ပါ​၏​။<sup class="fnm"><a name="fnm4" href="#fn4">4</a></sup><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>ကိုယ်​တော်​သည် လူ​တို့​ကို လွှမ်း​မိုး​တိုက်​သွား​တော်​မူ​၍ သူ​တို့​သည် အိပ်​ပျော်​သွား​ကြ​ရ​ပါ​၏​။<br> <span class="br-ind"><br><span class="indent">&nbsp;</span></span>လူ​သည် နံ​နက်​အ​ချိန်​တွင် ကြီး​ထွား​လာ​သည့် မြက်​ပင်​ကဲ့​သို့​ဖြစ်​ပါ​၏​။<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>၎င်း​သည် နံ​နက်​အ​ချိန်​တွင် ရှင်​သန်​ကြီး​ထွား​လာ​သော်​လည်း<br> <span class="br-ind"><br><span class="indent">&nbsp;</span></span>နေ​ဝင်​ချိန်​၌ ညှိုး​၍​ခြောက်​သွေ့​သွား​ပါ​၏​။<sup class="fnm"><a name="fnm5" href="#fn5">5</a></sup><br></div>
<div class="v" id="v7"><span class="vn">7</span> <span class="br-p"><br><br></span><span class="br-ind"><br><span class="indent">&nbsp;</span></span>အ​ကယ်​စင်​စစ် အ​ကျွန်ုပ်​တို့​သည် ကိုယ်​တော်​၏​အ​မျက်​တော်​ကြောင့် ပျက်​စီး​ကြ​ရ​ပါ​၏​။<br> <span class="br-ind"><br><span class="indent">&nbsp;</span></span>ကိုယ်​တော်​၏​အ​မျက်​ဒေါ​သ​ကြောင့် ထိတ်​လန့်​ခြင်း​ရှိ​ကြ​ပါ​၏​။<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ကိုယ်​တော်​သည် အ​ကျွန်ုပ်​တို့​၏​ဒု​စ​ရိုက်​များ​ကို ရှေ့​တော်​၌​လည်း​ကောင်း​၊<br> <span class="br-ind"><br><span class="indent">&nbsp;</span></span>အ​ကျွန်ုပ်​တို့​ဝှက်​ထား​သော​အ​ပြစ်​များ​ကို မျက်​နှာ​တော်​၏​အ​လင်း​၌​လည်း​ကောင်း<br> <span class="br-ind"><br><span class="indent">&nbsp;</span></span>ချ​ထား​တော်​မူ​၏​။<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>အ​ကြောင်း​မူ​ကား အ​ကျွန်ုပ်​တို့​၏​နေ့​ရက်​အား​လုံး​သည်<br> <span class="br-ind"><br><span class="indent">&nbsp;</span></span>ကိုယ်​တော်​၏​အ​မျက်​တော်​အောက်​၌ ကုန်​လွန်​သွား​ကြ​ပါ​၏​။<br> <span class="br-ind"><br><span class="indent">&nbsp;</span></span>အ​ကျွန်ုပ်​တို့​၏​နှစ်​ကာ​လ​တို့​သည် သက်​ပြင်း​တစ်​ချက်​အ​ချ​မှာ​ပင်<br> <span class="br-ind"><br><span class="indent">&nbsp;</span></span>ကုန်​ဆုံး​သွား​ပါ​၏​။<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>အ​ကျွန်ုပ်​တို့​၏​အ​သက်​တာ​နှစ်​ကာ​လ​သည် အ​နှစ်​ခု​နစ်​ဆယ်​ဖြစ်​ပါ​၏​။<br> <span class="br-ind"><br><span class="indent">&nbsp;</span></span>ခွန်​အား​ကောင်း​လျှင် အ​နှစ်​ရှစ်​ဆယ်​ဖြစ်​နိုင်​ပါ​၏​။<br> <span class="br-ind"><br><span class="indent">&nbsp;</span></span>သို့​သော် ထို​နှစ်​ကာ​လ​တို့​၏​အ​ကောင်း​ဆုံး​သော​အ​ရာ​ကား<br> <span class="br-ind"><br><span class="indent">&nbsp;</span></span>ဒုက္ခ​ပြဿ​နာ​နှင့် ဆင်း​ရဲ​ဒုက္ခ​မျှ​သာ​ဖြစ်​ပါ​၏​။<br> <span class="br-ind"><br><span class="indent">&nbsp;</span></span>အ​ကယ်​စင်​စစ် ၎င်း​တို့​သည် လျင်​မြန်​စွာ​ကုန်​လွန်​၍<br> <span class="br-ind"><br><span class="indent">&nbsp;</span></span>အ​ကျွန်ုပ်​တို့​သည် အ​ဝေး​သို့​ပျံ​သန်း​သွား​ကြ​ပါ​၏​။<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ကိုယ်​တော့်​အ​မျက်​တော်​၏​အ​စွမ်း​သတ္တိ​ကို မည်​သူ​သိ​နိုင်​ပါ​သ​နည်း​။<br> <span class="br-ind"><br><span class="indent">&nbsp;</span></span>ကိုယ်​တော်​၏​အ​မျက်​ဒေါ​သ​သည် ကိုယ်​တော်​ကို​ကြောက်​ရွံ့​ရ​မည့်​ပ​မာ​ဏ​အ​တိုင်း ဖြစ်​ပါ​၏​။<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>အ​ကျွန်ုပ်​တို့​သည် ဉာဏ်​ပ​ညာ​နှင့်​ပြည့်​စုံ​သော​စိတ်​နှ​လုံး​ရှိ​လာ​မည့်​အ​ကြောင်း<br> <span class="br-ind"><br><span class="indent">&nbsp;</span></span>အ​ကျွန်ုပ်​တို့​၏​နေ့​ရက်​များ​ကို မှန်​ကန်​စွာ​ရေ​တွက်​နိုင်​ရန် သွန်​သင်​တော်​မူ​ပါ​။<sup class="fnm"><a name="fnm6" href="#fn6">6</a></sup><br></div>
<div class="v" id="v13"><span class="vn">13</span> <span class="br-p"><br><br></span><span class="br-ind"><br><span class="indent">&nbsp;</span></span>အို ထာ​ဝ​ရ​ဘု​ရား​၊ ပြန်​ကြွ​လာ​တော်​မူ​ပါ​။ မည်​မျှ​ကြာ​ပါ​မည်​နည်း​။<br> <span class="br-ind"><br><span class="indent">&nbsp;</span></span>ကိုယ်​တော်​၏​အ​စေ​အ​ပါး​အ​ပေါ် သ​နား​က​ရု​ဏာ​ထား​တော်​မူ​ပါ​။<sup class="fnm"><a name="fnm7" href="#fn7">7</a></sup><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>နံ​နက်​အ​ချိန်​၌ ကိုယ်​တော်​၏​မေတ္တာ​က​ရု​ဏာ​တော်​အား​ဖြင့်<br> <span class="br-ind"><br><span class="indent">&nbsp;</span></span>အ​ကျွန်ုပ်​တို့​ကို​ပြည့်​စုံ​ကြွယ်​ဝ​စေ​တော်​မူ​ပါ​။<br> <span class="br-ind"><br><span class="indent">&nbsp;</span></span>သို့​ပြု​လျှင် အ​ကျွန်ုပ်​တို့​သည် အ​ကျွန်ုပ်​တို့​၏​အ​သက်​တာ​တစ်​လျှောက်​လုံး<br> <span class="br-ind"><br><span class="indent">&nbsp;</span></span>ရွှင်​လန်း​စွာ​သီ​ချင်း​ဆို​၍ ဝမ်း​မြောက်​ရ​ပါ​လိမ့်​မည်​။<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>အ​ကျွန်ုပ်​တို့​ကို နှိမ့်​ချ​တော်​မူ​ခဲ့​သည့်​နေ့​ရက်​များ​၊<br> <span class="br-ind"><br><span class="indent">&nbsp;</span></span>အ​ကျွန်ုပ်​တို့ ဒုက္ခ​နှင့်​ကြုံ​တွေ့​ခဲ့​ရ​သည့်​နှစ်​ကာ​လ​များ​နှင့်​အ​မျှ<br> <span class="br-ind"><br><span class="indent">&nbsp;</span></span>အ​ကျွန်ုပ်​တို့​ကို​ဝမ်း​မြောက်​စေ​တော်​မူ​ပါ​။<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>ကိုယ်​တော်​၏​လုပ်​ဆောင်​တော်​မူ​ချက်​သည် ကိုယ်​တော်​၏​အ​စေ​အ​ပါး​တို့​ထံ​၌​လည်း​ကောင်း​၊<br> <span class="br-ind"><br><span class="indent">&nbsp;</span></span>ကိုယ်​တော်​၏​ဘုန်း​အာ​နု​ဘော်​သည် သူ​တို့​၏​သား​သ​မီး​တို့​ထံ​၌​လည်း​ကောင်း ထင်​ရှား​ပါ​စေ​သော​။<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>အ​ကျွန်ုပ်​၏​အ​ရှင် ဘု​ရား​သ​ခင်​၏​ကျေး​ဇူး​ပြု​တော်​မူ​ခြင်း​သည်<br> <span class="br-ind"><br><span class="indent">&nbsp;</span></span>အ​ကျွန်ုပ်​တို့​အ​ပေါ် သက်​ရောက်​ပါ​စေ​သော​။<br> <span class="br-ind"><br><span class="indent">&nbsp;</span></span>အ​ကျွန်ုပ်​တို့​၏​လက်​ဖြင့်​ပြု​သော​အ​မှု​တို့​ကို အ​ကျွန်ုပ်​တို့​အ​တွက် မြဲ​မြံ​စေ​တော်​မူ​ပါ​။ ဟုတ်​ပါ​၏​။<br> <span class="br-ind"><br><span class="indent">&nbsp;</span></span>အ​ကျွန်ုပ်​တို့​၏​လက်​ဖြင့် ပြု​သော​အ​မှု​တို့​ကို မြဲ​မြံ​စေ​တော်​မူ​ပါ​။<sup class="fnm"><a name="fnm8" href="#fn8">8</a></sup><br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဆာ ၇၁:၃။</div>
<div class="fn"><sup class="fnt"><a name="fn2" href="#fnm2">2</a></sup> ယော​ဘ ၃၆:၂၆၊ သု ၈:၂၅။</div>
<div class="fn"><sup class="fnt"><a name="fn3" href="#fnm3">3</a></sup> က ၃:၁၉၊ ဒေ ၁၂:၇။</div>
<div class="fn"><sup class="fnt"><a name="fn4" href="#fnm4">4</a></sup> ၂ပေ ၃:၈။</div>
<div class="fn"><sup class="fnt"><a name="fn5" href="#fnm5">5</a></sup> ယော​ဘ ၁၄:၂။</div>
<div class="fn"><sup class="fnt"><a name="fn6" href="#fnm6">6</a></sup> ဆာ ၃၉:၄။</div>
<div class="fn"><sup class="fnt"><a name="fn7" href="#fnm7">7</a></sup> တ​ရား ၃၂:၃၆၊ ဆာ ၁၃၅:၁၄။</div>
<div class="fn"><sup class="fnt"><a name="fn8" href="#fnm8">8</a></sup> ဆာ ၂၇:၄၊ ဟေ​ရှာ ၂၆:၁၂။</div>
</div>
<!-- PARSED ABOVE; EDITING MAY BREAK PARSER -->
</body></html>